<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" lang="it">
<head><meta name="viewport" content="width=device-width, initial-scale=1.0"/>
  <title></title>
  <link href="../Styles/Origene.css" type="text/css" rel="stylesheet"/>
</head>

<body  id="start">
<p class="pT3but"><a href="../index.html" class="butXL">Indice</a></p>
  <h2>III. I PRINCIPALI TEMI DOTTRINALI</h2>

  <h3 id="sigil_toc_id_12">1. DIO.</h3>

  <h4 id="sigil_toc_id_13">Il Padre</h4>

  <p class="Normal">Nel concetto di un Dio trascendente il mondo della creazione, ma che tale mondo fa oggetto della sua azione provvidenziale, convergevano il monoteismo giudaico-cristiano e la tradizione filosofica platonica. Già il giudaismo alessandrino aveva rielaborato i dati scritturistici alla luce della tradizione filosofica ellenica (Filone): e su questa strada, dopo Clemente, vediamo impegnato anche Origene.</p>

  <p class="Normal">Dopo aver accennato nella Prefazione (4) i punti tramandati dalla regola di fede su questo argomento (un solo Dio, creatore dell’universo, Dio sia del VT sia del NT), Origene comincia la trattazione con una questione libera, confutando la concezione di un Dio corporeo che derivava dall’interpretazione troppo letterale dei numerosi antropomorfismi contenuti nella scrittura, e anche dall’influsso del materialismo stoico (I, 1, 1-4). Dio non è corporeo: perciò la nostra mente, legata al corpo materiale, non può conoscerne e comprenderne l’incorporea natura: essa trascende talmente il mondo della creazione, che neppure gli angeli, che pure sono le creature più eccelse, lo possono comprendere (I, 1, 5; I, 1, 8; IV, 4, 1). Di lui possiamo comprendere qualcosa <i>per viam analogiae</i>, a lui risalendo dal mondo della creazione (I, 1, 5).</p>

  <p class="Normal">Dio è monade, cioè unità e semplicità assoluta indivisibile eterna (I, 1, 6; III, 1, 17): in quanto noûs <a href="#_FtntDown1" id="_FtntUp1">[1]</a>, natura intellettuale, non ha bisogno di spazio per muoversi e agire (I, 1, 6). L’incorporeità gli assicura la perfetta invisibilità: non nel senso che egli eccede la capacità visiva delle creature, bensì perché un essere incorporeo può essere conosciuto ma non visto (I, 1, 8); e la nostra mente, che in quanto di natura intellettuale ha una certa <i>propinquitas</i> con Dio, potrà conoscerlo, anche se in minima parte, quanto più si sarà liberata dal peso del corpo che l'opprime (I, 1, 7).</p>

  <p class="Normal">Dio è l'essere (I, 3, 5): non essere immobile e ripiegato soltanto nella contemplazione di sé stesso, alla maniera di Aristotele, bensì essere perennemente attivo, che, sostanzialmente buono <a href="#_FtntDown2" id="_FtntUp2">[2]</a>, incessantemente effonde la sua bontà (I, 2, 13; I, 4, 3; I, 8, 3; IV, 4, 8): di qui deriva la difficoltà di conciliare la perenne attività benefica di Dio, che si effonde fuori di sé, con la non eternità del mondo creato: infatti non è possibile ammettere un momento in cui Dio non sia stato benefico; ma d’altra parte la regola di fede non ammette la creazione del mondo <i>ab aeterno</i> (I, 4, 3-4; III, 5, 2; per la soluzione proposta da Origene cfr. <i>infra</i>).</p>

  <p class="Normal">L’attività benefica della potenza di Dio, che Origene Graecorum more concepisce delimitata e non infinita (II, 9, 1; III, 5, 2; IV, 4, 8), si esplica nella creazione e nel governo del mondo. In conformità con la tradizione, Origene ripetutamente afferma la creazione del mondo dal nulla (I, <i>praef</i>., 4; I, 3, 3; I, 7, 1), sia delle realtà corporee sia delle realtà intelligibili (I, 7, 1); sia dei singoli esseri, sia anche di quella materia informe, che fa da sostrato a tutto e che la tradizione filosofica greca considerava increata e coeterna rispetto a Dio: II, 1, 3; III, 6, 7; IV, 4, 6. 8. Su questo mondo da lui creato Dio esplica un’attività provvidenziale, cui nulla sfugge, anche se i suoi intenti non sono sempre manifesti alla nostra limitata capacità di comprensione, e che sa volgere ai suoi fini anche ciò che a noi può apparire male: I, 2, 9; I, 3, 1; II, 1, 2. 4; II, 9, 1; II, 11, 5; III. 2. 7; IV, 1, 7- Ripetutamente Origene riferisce a Dio l’appellativo platonico di padre dell’universo (I, 1, 6; II, 1, 2; III, 1, 15; IV, 2, 2); ma lo interpreta cristianamente nel senso che Dio è il padre delle anime (IV, 3, 7), che ha dato a noi tutti possibilità e privilegio di diventare suoi figli per adozione (IV, 4, 5. 8), partecipando di lui. A dire il vero, ogni creatura in quanto ha derivato il suo essere da Dio = essere, partecipa di lui (I, 3, 5. 6): ma sulla base della identificazione essere = bene Origene vede questa partecipazione solo come stadio iniziale, vorrei dire come partecipazione potenziale, che si realizza pienamente soltanto mediante la cosciente e libera adesione della creatura a Dio = bene, che tutto attrae a sé (I, 3, 8; I, 8, 3).</p>

  <p class="Normal">Fin qui la consonanza di Origene con la tradizione platonica è ampia e significativa. Invece egli affronta una problematica specificamente cristiana là dove sostiene, contro il dualismo gnostico e marcionita, l’unità del VT e del NT e l’identità del Dio (giusto) creatore (demiurgo) del VT col Dio buono Padre di Gesù. Si trattava di un punto fondamentale affermato dalla regola di fede (I, <i>praef</i>., 4), e lungamente Origene si sofferma a dimostrarlo e chiarirlo. Su base scritturistica egli si rifà a passi del NT in cui Gesù e gli apostoli parlano del Dio del VT come di Dio padre, rilevando cosi l’unità di Dio e dell’economia vetero- e neotestamentaria (II, 4, 1-2); e chiarisce che ogni equivoco nasceva dall’interpretazione troppo letterale di alcuni passi del VT: in questo modo non solo ci si rappresenta Dio in forma crassamente antropomorfa, ma si arriva all’assurdo che il Dio del VT non può essere definito neppure giusto ma addirittura cattivo, e che da critiche in questo senso non va esente neppure il Dio del NT (II, 4, 4; II, 5, 1-2). Infine Origene si serve di argomenti stoici per dimostrare che giustizia e bontà, in quanto virtù, non possono essere in contrasto fra loro, si che l’unico Dio di entrambe le economie risulta insieme buono e giusto (II, 5, 3).</p>

  <h4 id="sigil_toc_id_14">Il Figlio</h4>

  <p class="Normal">Dei dati che la tradizione forniva su Cristo (I, <i>praef</i>., 4) Origene ferma l’interesse non tanto sull’incarnazione, di cui si sofferma a trattare quasi soltanto come fosse avvenuta, quanto sulla preesistenza di Cristo in quanto sapienza e logos del Padre. E anche su questo punto gli elementi tramandati nella scrittura, soprattutto da Paolo e Giovanni, sono interpretati e approfonditi con riferimento alla filosofia del tempo, che si interessava molto alle speculazioni sul logos e in genere all’elemento divino intermedio fra Dio e il mondo materiale (secondo Dio, anima del mondo, ecc.). Origene combatte apertamente su questo punto alcune concezioni gnostiche, e tiene ben presenti le dottrine degli Adozionisti, che consideravano Cristo figlio di Dio per adozione e non per natura, e dei Modalisti (= Sabellianisti), che consideravano il Figlio soltanto come modo di manifestarsi del Padre.</p>

  <p class="Normal">In questo ordine d’idee Origene afferma con chiarezza che Cristo è Figlio di Dio per natura, non per adozione (I, 2, 4): da lui egli deriva non per creazione dal nulla (IV, 4, 1) <a href="#_FtntDown3" id="_FtntUp3">[3]</a> ma per generazione, anche se tale generazione deve essere concepita non secondo l’analogia della generazione umana (I, 2, 4). Per tale motivo viene respinta la concezione valentiniana che faceva derivare il Figlio dal Padre per emanazione (prolatio, προβολή): infatti essa dà troppo l’idea di generazione animale, che comporterebbe la scissione della sostanza paterna; e ciò è incompatibile con la semplicità e l’incorporeità di Dio (I, 2, 6; IV, 4, 1). Invece il Figlio è derivato dal Padre come la volontà procede dalla mente, <i>sicut e mente voluntas</i> (I, 2, 6; I, 2, 9; IV, 4, 1), senza provocare passione alterazione o scissione nella sostanza paterna (IV, 4, 1), generato con generazione continua ed eterna, che assicura la coeternità del Figlio rispetto al Padre e l’assenza in lui di ogni principio di carattere temporale (I, 2, 2; I, 2, 9; I, 2, 11; IV, 4, 1). Per tale generazione il Figlio risulta caratterizzato rispetto al Padre - in senso antisabelliano - da ipostasi (= realtà individuale) propria e distinta, anche se da lui non è separato (I, 2, 2; I, 2, 9; IV, 4, 1). Meno rilevata è l’unità del Padre col Figlio, che comunque tende a profilarsi, secondo la caratteristica tipica di Origene, in forma dinamica, come perfetta unità di volere e di agire (I, 2, 10 12) <a href="#_FtntDown4" id="_FtntUp4">[4]</a>.</p>

  <p class="Normal">Generato realmente dal Padre, il Figlio ne partecipa le prerogative divine: immutabilità, invisibilità (= incorporeità: IV, 3, 15), eternità, incircoscrittibilità, onnipotenza, sostanziale bontà (I, 2, 2; I, 2, 6; I, 2, 10; I, 5, 3. 5; IV, 4, 1): in una parola, egli è Dio (I, <i>praef</i>., 4; I, 2, 10; II, 6, 1. 3). Però la sua posizione è caratterizzata, rispetto al Padre, da condizione di inferiorità: la sua azione e il suo potere coincidono con l’azione e il potere del Padre (II, 8, 5; I, 2, 10. 12), ma egli agisce come <i>minister</i> del Padre (I, <i>praef</i>., 4): egli è sostanzialmente buono, ma non alla pari del Padre, della cui bontà egli è l’immagine (I, 2, 13); egli conosce il Padre, ma non come il Padre conosce sé stesso (IV, 4, 8) <a href="#_FtntDown5" id="_FtntUp5">[5]</a>.</p>

  <p class="Normal">La subordinazione del Figlio rispetto al Padre è concetto che Origene condivide con tutti i rappresentanti della Logostheologie, in quanto, anche per effetto dell’influsso di certi schemi filosofici platonici (secondo Dio di Numenio, ecc.), la funzione intermediaria del logos fra Dio Padre e la creazione è assunta come espressione di inferiorità. Questo aspetto è evidente nella dottrina origeniana delle <i>epinoiai</i>. Il concetto che l’essere emanato dal Dio supremo fosse caratterizzato da molteplicità rispetto all’unità di quello è corrente all’epoca di Origene: si pensi a certi sistemi gnostici (Valentiniani) e a Plotino: Origene riprende il concetto (cfr. Co. Io., I, 20 <a href="#_FtntDown22" id="_FtntUp22">[22]</a>) e lo inserisce in contesto scritturistico, valendosi degli svariati appellativi con cui il Figlio di Dio è chiamato nel NT e anche nel VT: sapienza, logos, immagine di Dio, splendore, ecc. Ognuno di essi infatti caratterizza un diverso aspetto del manifestarsi del Figlio di Dio al mondo, un diverso aspetto della sua funzione intermediaria (I, 2, 1). Pur restando uno nella sostanza (IV, 4, 1), il Figlio è sapienza, in quanto luogo delle idee secondo le quali viene creato il mondo <a href="#_FtntDown6" id="_FtntUp6">[6]</a> (I, 2, 2); è logos (= ragione e parola), in quanto interpreta e rivela i disegni di Dio (I, 2, 3); è verità e vita di tutto ciò che è vero e vive (I, 1, 4); è immagine del Padre, riflesso della sua luce, impronta della sua sostanza in quanto tramite per il quale conosciamo Dio (I, 2, 6-8); è specchio della sua attività, in quanto agisce come il Padre (I, 2, 12), e potremmo ancora continuare <a href="#_FtntDown7" id="_FtntUp7">[7]</a>.</p>

  <p class="Normal">In definitiva, il Figlio è il tramite che assicura il collegamento fra Dio Padre e il mondo della creazione. Per opera sua il mondo è stato creato (I, <i>praef</i>., 4; I, 7, 1; II, 6, 1; II, 9, 4; IV, 4, 3), ed egli, pur distinto nella sua trascendenza, a guisa di <i>anima mundi</i> lo pervade e lo conserva in vita (II, 1, 3; I, 2, 9): ogni essere razionale partecipa di lui, che è la ragione di Dio, perciò principio di razionalità nel mondo (I, 3, 5-6), strumento dell’azione provvidenziale di Dio (II, 1, 2).</p>

  <p class="Normal">Nell’economia veterotestamentaria Cristo esercita sul mondo la sua azione provvidenziale servendosi di uomini eletti, di angeli e a volte apparendo egli stesso a questo o quel personaggio della storia d’Israele (I, <i>praef</i>., 1; III, 2, 1 e nota; III, 5, 6). Ma nella pienezza dei tempi, per ristabilire la ormai deteriorata condizione dell’umanità, egli stesso si è fatto uomo (III, 5, 6). Più volte Origene allude ai fini per i quali il Figlio di Dio si è incarnato: liberare l’umanità dalla schiavitù in cui la tenevano i demoni (III, 3, 2), ristabilire le corrotte leggi della disciplina, offrire un salutare esempio di obbedienza (III, 5, 6). Ma il suo interesse è volto nei <i>Princìpi</i> soprattutto ad approfondire il modo con cui il Figlio di Dio è diventato uomo senza cessare di essere Dio ed a chiarire il rapporto con cui in lui coesistono armonicamente umanità e divinità senza discapito l’una dell’altra.</p>

  <p class="Normal">In Cristo coesistono due nature, umana e divina (I, 2, 1), integre e complete: come il fatto di essere circoscritto nell'àmbito di un corpo umano non impedisce alla divinità di essere ovunque (IV, 4, 3), così il fatto di essere unita alla divinità non lede la completezza dell’umanità assunta: il corpo di Cristo è un corpo non apparente ma reale, come il nostro - contro il docetismo gnostico -, anche se mondo da peccato (I, <i>praef</i>., 4; II, 6, 2; IV, 4, 4); e la sua umanità è completa di anima e di corpo (IV, 4, 4). Insieme con Tertulliano, Melitone e altri scrittori del II e III secolo, Origene rileva chiaramente la presenza in Cristo non solo di corpo ma anche di anima umana: e siccome per lui l’uomo è essenzialmente anima, munita di un corpo che ha solo funzioni secondarie e accessorie (IV, 2, 7), il suo interesse si sofferma soprattutto a descrivere l’unione di questa anima con il logos divino. In armonia con la dottrina delle anime preesistenti (cfr. <i>infra</i>), anche l’anima di Cristo è vista come esistente, nella condizione di creatura intelligente (noûs), prima del corpo: fra tutte le creature razionali essa ha aderito al logos divino col massimo possibile di intensità e di amore, meritando perciò di unirsi con lui con unione perfetta ed inscindibile (II, 6, 3): e proprio per la mediazione di questa anima, il logos si è potuto unire con un corpo umano (<i>ibid</i>.).</p>

  <p class="Normal">Per illustrare l’unione inscindibile ma senza confusione dell’anima di Cristo con il logos Origene adduce un esempio in uso nelle scuole filosofiche: quello del ferro (= anima) che al contatto del fuoco diventa tutto fuoco al punto da non poter più accogliere altra qualità: in tal modo si spiega come l’anima di Cristo, pur capace originariamente di volgersi al male come al bene alla pari di ogni altra creatura razionale, grazie all’unione col logos provocata dai suoi meriti si sia unita cosi inscindibilmente al bene da non poter più volgersi al male (II, 6, 6). Da sì stretta unione deriva quella che in séguito sarà chiamata la <i>communicatio idiomatum</i>, per cui si possono predicare della divinità le caratteristiche dell’umanità e viceversa: l’anima è chiamata Figlio di Dio e inversamente il Figlio di Dio è chiamato Figlio dell’uomo (II, 6, 3).</p>

  <p class="Normal">Molteplici sono le funzioni che Origene assegna all’anima di Cristo <a href="#_FtntDown8" id="_FtntUp8">[8]</a>: nei <i>Princìpi</i>, oltre che a sottolineare la funzione intermediaria fra il logos e il corpo, egli ne rileva anche il significato ascetico e mistico, in quanto la propone alle creature razionali come modello da imitare per aderire al logos sempre più strettamente ed a partecipare di lui con sempre maggiore intensità. Inferiore al logos e perciò più vicina alla nostra condizione, essa si pone come primo gradino dell’ascesa (II, 6, 7) che conduce l'uomo a Dio attraverso la partecipazione al logos che si articola in vari livelli. Abbiamo già detto come ogni creatura razionale, in quanto tale, partecipi di Cristo in quanto logos (= ragione) ma a mano a mano che progrediamo nella vita morale, anche il tono della partecipazione si innalza e noi partecipiamo di Cristo in quanto giustizia e sapienza del Padre (I, 3, 8). Si viene così a stabilire fra il logos e la creatura razionale un rapporto individuale caratterizzato dalla massima duttilità e mobilità: da una parte la creatura partecipa del logos più o meno intensamente e a livello maggiore o minore in proporzione ai suoi meriti; dall’altra il logos si adegua sempre alle diverse capacità e condizioni delle creature e si presenta loro sotto l'aspetto che è più utile per il loro progresso morale: in questo senso egli diventa tutto a tutti per attrarre tutti a sé e per suo mezzo al Padre (I, 3, 8; II, 6, 3; IV, 4, 2; IV, 4, 4; IV, 4, 9).</p>

  <p class="Normal">Questa attività del logos non ha come oggetto soltanto gli uomini ma si estende a tutte le creature razionali: come si è fatto uomo per gli uomini, cosi egli si è fatto angelo per gli angeli (IV, 4, 5; <i>Co. Io</i>. I, 31 <a href="#_FtntDown34" id="_FtntUp34">[34]</a>), e il suo sacrificio unico è stato offerto sulla croce non soltanto per gli uomini ma anche per le potenze celesti (II, 3, 5; IV, 3, 13 e nota). Cosi il logos agendo progressivamente e senza forzare il libero arbitrio delle creature, ma soccorrendole sempre nella maniera più acconcia (III, 2, 3; III, 5, 8), a poco a poco le unisce tutte a sé: e quando avrà assoggettato tutti a sé (= liberati dal peccato e dalla morte: I, 6, 1; III, 5, 6-7), allora si sottometterà al Padre egli stesso, in quanto capo del corpo della chiesa, si che il Padre possa essere tutto in tutti (III, 5, 6-7).</p>

  <h4 id="sigil_toc_id_15">Lo Spìrito santo</h4>

  <p class="Normal">Ben poco la tradizione insegnava sullo Spirito santo: che era associato in onore e dignità al Padre ed al Figlio e che aveva ispirato gli agiografi del VT e del NT (I, <i>praef</i>., 4). Di lui si erano poco occupati anche i teologi anteriori ad Origene, si che la trattazione che egli ci ha lasciato a I, 3 e II, 7 dei <i>Princìpi</i> rappresenta quanto di più impegnato e comprensivo sia stato scritto sull’argomento prima che la controversia ariana nella seconda metà del IV secolo spingesse i teologi a dirigere a fondo l’indagine anche in questa direzione.</p>

  <p class="Normal">Origene mette bene in risalto l’appartenenza dello Spirito santo al mondo della divinità, associandolo strettamente al Padre ed al Figlio: come loro, lo Spirito santo è incorporeo, immutabile, sostanzialmente buono (I, 1, 3; I, 3, 4; I, 5, 3. 5; I, 8, 3), e con loro è strettamente associato nell’azione santificante (cfr. infra): è il solo essere, insieme col Figlio, che conosca il Padre (I, 3, 4): Origene lo definisce <i>virtus sanctìficans</i> (I, 1, 3). Sulla sua origine invece non nasconde la sua incertezza, e già nella <i>praefatio</i> (4) ammette che non era ben chiaro se lo Spirito santo fosse natus aut innatus (= <i>factus an infectus</i>: cfr. la nota <i>ad loc</i>.) e se dovesse essere considerato un secondo Figlio di Dio. A II, 2, 1 Origene di passaggio dice che il Padre genera il Figlio e emana (<i>profert</i>) lo Spirito santo, ma senza chiarire in che cosa consista questa emanazione e come si differenzi dalla generazione del Figlio. L’incertezza risulta per noi accresciuta dalle modifiche che Rufino ha apportato su questo argomento al testo originario, soprattutto a I, 3, 3: ma connettendo quanto afferma Rufino a <i>De adult. libr. Orig</i>., 1 con <i>Co. Io</i>., II, 10 (6), dove Origene propende a considerare lo Spirito santo creato dal Padre per opera del Figlio, possiamo ricavare che anche a I, 3, 3 egli si fosse espresso in questi termini <a href="#_FtntDown9" id="_FtntUp9">[9]</a>, ma con la massima cautela e sottolineando il silenzio della scrittura su questo argomento (cfr. la nota ad loc.). L’influsso di Rufino è anche visibile a I, 2, 13 dove si afferma che il Figlio è nato dal Padre e lo Spirito santo procede da lui, con terminologia tecnica e secondo una distinzione che sarà introdotta nella teologia trinitaria soltanto dai Cappadoci. Ma tale espressione proviene da <i>Io</i>., 15, 26 <a href="#_FtntDown10" id="_FtntUp10">[10]</a>, e sarebbe eccessivo dubitare dell’autenticità anche del passo di III, 5, 8 in cui troviamo l’espressione giovannea inserita in un contesto più vasto e addotta senza specifico significato.</p>

  <p class="Normal">Origene accenna variamente all’azione dello Spirito santo sulle creature: egli <i>docet ineffabilia</i> ed è autore di <i>multifaria dona</i> (II, 7, 3. 4). Ma la sua azione specifica, pertinente alla sua essenza, è l’azione santificante: lo Spirito è santo e rende sante le creature meritevoli, apportando loro consolazione e letizia (I, 3, 5-6; II, 7, 4). Perciò, mentre tutte le creature razionali, buone o peccatrici, partecipano del Figlio in quanto ragione, solo i santi possono partecipare dello Spirito santo (I, 3, 3-6): tale partecipazione non è riservata ad alcuni privilegiati per natura, come volevano i Valentiniani, ma è aperta a ognuno che voglia progredire nella via del bene (II, 7, 2). Proprio perché l’azione dello Spirito santo è ristretta ai soli santi, il peccato contro di lui acquista particolare gravità, ed è più grave del peccato commesso contro il Figlio (I, 3, 7). Tale azione è in diretta dipendenza da quella di Cristo: essa si è manifestata in tutta la sua ampiezza dopo l’ascensione, nella chiesa, mentre nella vecchia economia solo pochi avevano potuto godere dei doni dello Spirito (II, 7, 2).</p>

  <p class="Normal">Il culmine dell’azione santificatrice dello Spirito santo è rappresentato dalla ispirazione delle sacre scritture. Si tratta di dato tradizionale (I, <i>praef</i>., 8), che Origene riprende e sviluppa (IV, 2, 2. 7. 8, ecc.), specificando in tale ispirazione il compito specifico delle tre persone (cfr. infra) e rilevando, in senso antignostico, l’unità di questa ispirazione, per cui lo stesso Spirito ispira gli agiografi sia del VT sia del NT (II, 7, 1).</p>

  <h4 id="sigil_toc_id_16">La trinità</h4>

  <p class="Normal">Nei Principi si parla continuamente di trinità. Ma anche recentemente è stata revocata in dubbio l’esattezza di tutte queste espressioni: si è osservato: 1) nelle opere giunteci nel testo originale il termine τρίας; è adoperato solo raramente; 2) dato il subordinazionismo che Origene introduce fra le tre persone, il concetto stesso di trinità doveva risultare estraneo alla sua concezione teologica, che si sarebbe limitata a recepirlo dalla tradizione ma senza armonizzarlo in coerente sistema di pensiero (cfr. I, 3, 2 in nota). Possiamo anche ammettere che più volte la menzione della trinità nei <i>Princìpi</i> sia opera di Rufino; e non v’è dubbio che le tre persone <a href="#_FtntDown11" id="_FtntUp11">[11]</a> della trinità siano state disposte da Origene in ordine decrescente: non solo il Figlio e lo Spirito santo sono subordinati al Padre (cfr. I, 3, 4 e IV, 3, 14 dove essi sono assimilati ai due serafini della visione di Isaia), ma lo Spirito santo è inferiore al Figlio (I, 3, 5). D’altra parte è anche fuor di dubbio che Origene abbia nettamente distinto le tre persone divine considerate nel loro complesso (= trinità) dal mondo della creazione.</p>

  <p class="Normal">Infatti alla trinità complessivamente considerata vengono attribuite tutte le caratteristiche specifiche della divinità: essa è potenza <a href="#_FtntDown12" id="_FtntUp12">[12]</a> primaria (ἀρχική), semplice, incorporea, non soggetta a corruzione, eterna, non creata e creatrice di tutto (I, 4, 3; I, 5, 3. 5; 3. 5; I, 6, 2; I, 6, 4; IV, 4, 1. 3. 5. 9). Più volte (I, 6, 4; II, 2, 2; IV, 3, 15) Origene afferma che solo la trinità è incorporea, contrapponendola cosi nettamente al mondo della creazione, in cui anche le creature intelligenti sono sempre fornite di corpo. Tale affermazione è sembrata in contrasto con l’affermazione origeniana della incorporeità delle creature razionali (cfr. <i>infra</i>), perciò questi passi sono stati considerati interpola zioni rufiniane. Ma, come vedremo, questa concezione ben si accorda con una delle due soluzioni alternative che Origene propone sulla natura e la condizione delle creature razionali <a href="#_FtntDown13" id="_FtntUp13">[13]</a>.</p>

  <p class="Normal">Ma l’affermazione più impegnativa e inoppugnabile che distingue in maniera decisiva e irrevocabile la trinità dal mondo della creazione è a proposito del possesso del bene: tutte le creature posseggono il bene in maniera accidentale, si che possono anche volgersi al male; invece la trinità possiede il bene in maniera sostanziale e perciò immutabile, senza possibilità di alterazione e caduta (I, 6, 2). Si può perciò concludere che nonostante il suo subordinazionismo e forse anche una certa difficoltà a inserire tre entità divine nel suo fondamentale schema teologico <a href="#_FtntDown14" id="_FtntUp14">[14]</a>, Origene ha bene sottolineato, in omaggio alla tradizione, lo iato invalicabile che divide il mondo della creazione dal mondo di Dio, di cui fan parte tutte e tre le persone della trinità.</p>

  <p class="Normal">In essa il Padre è visto come fonte, principio di vita e potenza divina che fluisce direttamente nel Figlio e per mezzo del Figlio (creazione?) nello Spirito santo (I, 2, 13). Tale schema ritroviamo là dove Origene prospetta l’azione unitaria delle tre persone: nella santificazione dei fedeli l’azione prende l’avvio dal Padre e viene sviluppata concretamente dal Figlio; lo Spirito santo fornisce l’oggetto dell’azione, cioè la grazia santificante (I, 3, 7) <a href="#_FtntDown15" id="_FtntUp15">[15]</a>. Nella ispirazione della scrittura è sempre la volontà del Padre che è all’origine, il Figlio rende operante questa volontà che si concretizza nell’azione ispiratrice dello Spirito santo sull’agiografo (IV, 2, 2). Cosi non solo nella condizione divina (= ipostasi partecipi di una medesima natura) ma anche nell’operazione le tre persone della trinità manifestano insieme unità e distinzione <a href="#_FtntDown16" id="_FtntUp16">[16]</a>.</p>

  <h3 id="sigil_toc_id_17"><span class="Vers">2. LA CREAZIONE.</span></h3>

  <p class="Normal">La dottrina di Origene sulla creazione già nell’antichità è stata considerata come l’aspetto più discutibilmente personale del suo pensiero, e il più in contrasto col dogma ecclesiastico: come tale, soggetta ai più violenti, spesso deformanti, attacchi. Per poterla valutare adeguatamente sotto il profilo storico è opportuno inserirla nel suo specifico contesto religioso e culturale. Abbiamo già accennato alla polemica di Origene contro gli Gnostici in merito alla distinzione fra il Dio buono del NT e il demiurgo giusto del VT: insieme con questa dottrina Origene ne combatte incessantemente un’altra, che considera a ragione incompatibile con la fede nella universalità della redenzione di Cristo e nella giustizia di Dio, quella specificamente valentiniana delle tre nature (I, 8, 2; II, 9, 5; III, 1, 23; III, 4, 5, ecc.). Secondo tale dottrina, gli uomini si distinguevano in tre categorie, diverse fra loro per natura origine e destino, di cui una (uomini spirituali) destinata alla salvezza indipendentemente dai meriti, l’altra invece alla corruzione e alla morte (uomini ilici), mentre gli uomini della categoria intermedia (psichici) erano gli unici liberi di volgersi al bene 0 al male, ma comunque incapaci, anche nel caso più positivo, di uguagliare la sorte felice degli spirituali <a href="#_FtntDown17" id="_FtntUp17">[17]</a>. A conforto di tale distinzione indipendente dai meriti i Valentiniani, fra l’altro, si valevano della grande varietà di condizioni che distingue fra loro gli uomini indipendentemente dalla loro volontà e dalla loro azione, per cui alcuni sono liberi ricchi sani, altri schiavi poveri malati, ecc. (II, 9, 3). Si presentava perciò a Origene il problema di spiegare questa varietà in polemica con la dottrina delle tre nature e senza recare pregiudizio al fondamentale dogma della giustizia di Dio: da queste esigenze trae l’avvio la soluzione che Origene propone solo a titolo di ipotesi (II, 9, 4. 5. 6) e per la quale si avvale della concezione, largamente diffusa nella cultura greca, della preesistenza delle anime rispetto ai corpi <a href="#_FtntDown18" id="_FtntUp18">[18]</a>.</p>

  <p class="Normal">Dio creò all’inizio le creature razionali (νόες, λογικόι), tutte della stessa natura incorporea e perfettamente uguali fra loro quanto al grado di perfezione compatibile con la loro natura di esseri creati: I, 6, 2; II, 9, 2. 6; III, 1, 22. Tali creature, create in numero finito in rapporto alla potenza finita di Dio (II, 9, 1; IV, 4, 4), avevano una certa affinità con lui, consistente appunto nella loro natura razionale, in quanto erano state create ad immagine del creatore (I, 1, 7; III, 1, 13; IV, 2, 7; IV, 4, 9-10). In tal senso esse erano buone; ma il bene, che Dio possiede in maniera sostanziale, esse - in quanto esseri creati - lo possedevano soltanto in maniera accidentale, sì che, soggette a mutazione e cambiamento, avevano anche la possibilità di abbandonare il bene che le aveva create, cadendo <i>ipso facto</i> nel male (= carenza di bene): I, 3, 6; I, 5, 2. 5; I, 6, 2; I, 8, 3; II, 9, 2; ecc. In quanto create assolutamente libere <a href="#_FtntDown19" id="_FtntUp19">[19]</a>, esse possedevano la capacità: 1) di distinguere fra il bene e il male; 2) di volgersi liberamente all’uno o all’altro: II, 9, 2. 6; III, 1, 3; ecc.</p>

  <p class="Normal">In effetto le creature razionali, create dalla bontà di Dio (II, 9, 6) libere di aderire volontariamente al bene da cui avevano tratto origine (II, 9, 2), hanno reagito in maniera diversa a tale atto di bontà: alcune sono rimaste aderenti al bene, progredendo così nell’imitazione di Dio <a href="#_FtntDown20" id="_FtntUp20">[20]</a>, altre invece si sono allontanate più o meno da lui. Di qui hanno tratto origine tre categorie di esseri: angeli uomini demoni, in relazione al maggiore o minor grado di aderenza a Dio o di allontanamento da lui (I, 6, 2; II, 9, 6); e all’interno di ognuna delle tre categorie si distinguono svariate condizioni corrispondenti alla grande varietà degli impulsi con cui le creature avevano reagito all’atto di bontà di Dio nei loro confronti.</p>

  <p class="Normal">Dio con provvidenziale bontà compone e ordina questa grande varietà di impulsi e di condizioni nell’armonia di un solo mondo, strutturato a vari livelli: cielo terra inferno; e caratterizzato, all’interno di questi livelli, dalla più grande varietà, sì che alla diversità di impulsi e condizioni corrisponda altrettanta varietà di sedi, poiché ogni creatura viene collocata nel posto che le compete per i suoi meriti o demeriti e che è il più adatto a favorire la sua purificazione o il suo sempre maggiore progresso (II, 1, 2-3; IV, 3, 10 seg.). In vista di tale purificazione, le creature che si sono allontanate da Dio ma non nella massima misura, cioè gli uomini, sono state incorporate in corpi pesanti e spessi di cui costituiscono l’anima; e in relazione alla varietà dei loro impulsi tocca loro sulla terra una differente condizione: così la varietà di condizioni che gli Gnostici spiegavano con la dottrina delle differenti nature, è fatta risalire ai meriti precedenti la nascita terrena (II, 9, 6-7; II, 8, 3; I, 6, 2; I, 7, 4). D’altra parte il corpo, pur costituendo la prigione dell’anima, non è concepito come cattivo, alla maniera gnostica: infatti esso costituisce, si, il luogo dove l’anima (= creatura razionale) viene punita per l’antico peccato, ma tale pena ha esclusivamente funzione medicinale, in quanto tende alla purificazione dell’anima. In questo senso il corpo esplica, nell’ordine provvidenziale che governa il mondo, una funzione altamente positiva <a href="#_FtntDown21" id="_FtntUp21">[21]</a>.</p>

  <p class="Normal">Il concetto, così diffuso fra i Greci, della pena medicinale non viene limitato da Origene a questo caso, ma viene esteso ad ogni genere di pena che colpisce sia gli uomini sia i demoni: I, 6, 3; II, 3, 3; II, 10, 6; III, 1, 23 ecc. Infatti la struttura dell’universo origeniana è dinamica ad ogni livello; e la instabilità nel bene che caratterizzava le creature al momento della loro creazione permane immutata: ogni creatura, sia nel premio (angeli) sia nella punizione più (demoni) o meno grave (uomini), conserva la prerogativa del libero arbitrio, che permette a chi ha peccato di purificarsi e risalire all’antica condizione, ma fa anche sì che la creatura che si trova attualmente nel possesso del bene lo possa perdere per sua colpa e precipitare nel peccato, allontanandosi da Dio in maniera più o meno rilevante. Abbiamo così passaggi dall’una all’altra categoria di esseri: i demoni possono diventare uomini e poi angeli; gli uomini possono progredire al rango angelico o regredire a quello demoniaco; gli angeli possono degradarsi fino a diventare uomini e diavoli: I, 6, 3; IV, 3, 10. 11.</p>

  <p class="Normal">A qualsiasi livello l’azione di Dio è sempre tesa al maggior bene della creatura: a tal fine - come abbiamo visto - sono inflitte le varie punizioni che affliggono i demoni e gli uomini nella vita terrena e dopo. Anche la varietà è in funzione medicinale: intensità e durata sono regolate in modo che il punito possa trarne la massima possibile utilità; e la dilatazione di tempo che arriva a comprendere, ove sia necessario, più mondi (= eoni) uno dopo l’altro, assicura anche al più incallito peccatore la possibilità e la speranza del riscatto: I, 6, 3; III, 1, 12. 13. 17. 23; III, 5, 6; III, 6, 6. D’altra parte, l’azione divina tesa alla purificazione dei peccatori non si sviluppa mai a discapito della loro libertà di volere e agire: il logos mira a sottomettere a sé (= purificare) le creature decadute non con la violenza ma con la persuasione e l’istruzione: II, 1, 2; III, 5, 8. Così lentamente, attraverso una vicenda sempre varia, il bene finisce per trionfare, sì che alla fine tutti si sottometteranno liberamente al logos e con lui al Padre, anche l’ultimo nemico, cioè la morte (= il diavolo): III, 6, 5. Allora tutte le creature razionali saranno reintegrate nella primitiva condizione di perfezione unità e purezza (apocastasi), e Dio sarà tutto in tutti (I, 6, 2. 4; III, 3, 6-8; III, 6, 3-4), come era all’inizio, secondo l’assioma tradizionale della filosofia greca: la fine è simile all’inizio: I, 6, 2; II, 1, 1; III, 6, 1.</p>

  <p class="Normal">Queste le linee fondamentali della concezione origeniana sul mondo creato, sulla sua origine struttura destino. Ma perché l’esposizione non riesca troppo sommaria, è opportuno integrarla con qualche cenno specifico su taluni punti di fondamentale importanza e di non facile intelligenza: 1) condizione delle creature celesti; 2) il corpo delle creature razionali; 3) il mondo; 4) l’anima.</p>

  <h4 id="sigil_toc_id_18">Condizione delle creature celesti</h4>

  <p class="Normal">Accennando al vario modo con cui le creature razionali hanno fatto uso della libertà loro concessa da Dio, abbiamo detto che alcune (= angeli) hanno progredito nel bene rispetto alla condizione iniziale in cui Dio le aveva create: così leggiamo in vari passi della traduzione rufìniana. D’altra parte non è questa la più corrente interpretazione che gli studiosi moderni dànno della dottrina origeniana (De Faye, Daniélou, Jonas, Comelis, Nemeshegy, ecc.): infatti, secondo loro, Origene avrebbe effettivamente affermato che tutte le creature razionali, fatta eccezione dell’anima di Cristo, si erano allontanate - chi più chi meno - da Dio: anche quelle che sarebbero diventate angeli arcangeli dominazioni ecc., pur in misura molto minore delle altre (uomini e demoni), sì da conservare una posizione di privilegio rispetto a loro. Ne consegue che tutti i passi in cui la versione latina parla di progressi degli angeli nell’amore e nell’imitazione di Dio debbono essere considerati interpolati da Rufino, o comunque vanno interpretati come alludenti soltanto ad una caduta di proporzioni minori. Tale interpretazione del pensiero origeniano si fonda su alcuni passi dei <i>Princìpi</i>, e sembra trovar conforto nel fondamentale assioma secondo cui alla fine del mondo si sarebbe riprodotto nelle creature razionali lo stato iniziale di perfezione: infatti tale assioma sembra incompatibile coll’idea di un progresso degli angeli nel bene rispetto alla situazione iniziale, e fa pensare invece ad un allontanamento generale da Dio seguito da un graduale processo di reintegrazione nello stato di perfezione originaria.</p>

  <p class="Normal">Ma è opportuno non forzare troppo il significato di questo assioma, che forse va inteso soltanto nel senso che alla fine tutte le creature saranno libere dal male così come lo erano all’inizio <a href="#_FtntDown22" id="_FtntUp22">[22]</a>. Si veda in proposito III, 6, 1, dove Origene sulla base di <i>Gen</i>., 1, 26-27 afferma che l’uomo, qui addotto a simbolo di tutte le creature razionali, è stato creato solo ad immagine di Dio e non a somiglianza, in quanto destinato a raggiungere questo livello di maggiore perfezione soltanto alla fine grazie al suo sforzo personale (cfr. la nota <i>ad loc</i>.): di qui si ricava l’idea di progresso rispetto alla condizione iniziale e perciò la possibilità di intendere l’assioma della fine uguale all’inizio nel senso relativo sopra accennato, non escludente il ritorno alla primitiva condizione di purezza realizzato ad un livello superiore a quello iniziale. In altri termini, Origene non considera la creazione staticamente, come atto in sé compiuto, ma solo come l’inizio di un processo che prende le mosse dalla volontà e dall’iniziativa di Dio e si sviluppa gradualmente mediante la collaborazione della creatura, che liberamente deve far proprio il bene di cui Dio l’aveva dotata creandola (II, 9, 2), realizzandolo come cosa sua: la realizzazione di questo processo (= progresso) si avrà solo alla fine del mondo <a href="#_FtntDown23" id="_FtntUp23">[23]</a>.</p>

  <p class="Normal">Esaminato questo punto preliminare, veniamo ai passi che vengono addotti a suffragare la tesi dell’universalità della caduta delle creature razionali in Origene. Il più significativo è un frammento greco inserito da Koetschau a I, 8, 1, in cui si parla chiaramente di ribellione a Dio di tutte le potenze celesti e di condizione angelica derivante da peccato di non grave entità. Si tratta però di un passo tratto dal <i>De sectis</i> dello Ps. Leonzio (PG LXXXVI, 1265), cioè da una compilazione tarda e tutt’altro che di prima mano, almeno per le notizie su Origene: per di più il passo - arbitrariamente inserito dal Koetschau nel testo (cfr. la nota <i>ad loc</i>.) - non si presenta affatto come citazione letterale. Esso non fa altro che riprendere un’accusa già mossa ad Origene da Teofilo (<i>apud</i> [<span class="Vers">Hier</span>] ep. 92, 2), cioè da una fonte particolarmente malevola e in mala fede. Fa perciò meraviglia che tanti studiosi moderni facciano uso di questo passo quasi si tratti del testo autentico dei <i>Princìpi</i> <a href="#_FtntDown24" id="_FtntUp24">[24]</a>.</p>

  <p class="Normal">Eliminato questo passo, ne restano tre: uno a I, 6, 2 in cui la versione rufiniana si presenta un po’ allargata rispetto al greco tramandato da Giustiniano e tale da escludere la universalità del peccato delle creature razionali. Ma anche ad ammettere che sia stato Rufino ad interpolare piuttosto che l’<i>excerptor</i> greco a ridurre, se inseriamo il passo in un più vasto contesto viene meno ogni possibilità di dedurvi il peccato delle gerarchie angeliche: cfr. la nota ad loc. L’altro è a II, 6, 3, dove si dice che di tutte le creature razionali solo una (= l’anima di Cristo) ha aderito al logos in maniera indefettibile: ma ciò non esclude che anche altre possano avere aderito, anche se con minore intensità, al logos. Si parla infatti di <i>ardentior amor</i> di alcune, che sarebbe arbitrario voler considerare solo come distacco inferiore a quello di altre. E il fatto che l’anima di Cristo è detta la sola, fra tutte le anime, che <i>puram et germanam similitudinem signi in se prioris expressit</i>, non dice nulla sul peccato degli angeli, perché è fuor di dubbio che tutte le creature incorporate come anime in corpi umani sono state considerate da Origene, rispetto agli angeli, come peccatrici (cfr. Il, 8, 3) <a href="#_FtntDown25" id="_FtntUp25">[25]</a>. Infine a II, 9, 2 Origene osserva, in linea generale, che Dio ha dato il libero arbitrio alle creature da lui create perché esse volontariamente facessero proprio il bene loro elargito nella creazione. Ma esse non hanno saputo conservare intatto questo bene e se ne sono allontanate, chi più chi meno. Di tutti i passi citati questo è l’unico che possa venir addotto a ragione a conforto della tesi del peccato degli angeli: infatti qui Origene non sembra fare alcuna eccezione <a href="#_FtntDown26" id="_FtntUp26">[26]</a>.</p>

  <p class="Normal">Ma in concorrenza con questo passo ce ne sono tanti altri in cui si parla di progresso degli angeli nella imitazione e nell’amore di Dio e di meriti acquisiti per questo: cfr., I, 6, 2; I, 8, 1. 4; I, 5, 3. 5; II, 9, 6. Pensare a sistematiche interpolazioni rufiniane è semplicistico <a href="#_FtntDown27" id="_FtntUp27">[27]</a>, e più ancora cercare di interpretare questi passi in senso restrittivo: progresso = colpa minore. Soprattutto a II, 9, 6, dato il contesto, difficilmente si può infirmare il peso dell'argomentazione che presenta il testo latino. Ma ancora più interessante è un’espressione di IV, 2, 7 per cui possediamo il testo greco (Philocalia): parlando del complesso delle creature razionali (λογικόι) Origene le distingue in θειότεροι e in ἑκπεπτωκότες τῆς μακριότητος, da cui si ricava che solo le seconde sono decadute dalla condizione primitiva, al contrario delle prime.</p>

  <p class="Normal">Possiamo ancora aggiungere che in altra opera, in una notazione di passaggio, Origene parla di creature che dotate di libero arbitrio sono o salite <i>ad bonorum summitatem</i> o discese <i>in malitiae profundum</i> (<i>Ho. Ez</i>., 1, 3: traduzione di Girolamo). E proprio Girolamo traduce cosi il passo finale di I, 5, 5 dei <i>Princìpi</i>: «... riteniamo che alcuni liberamente sono nel numero dei santi e al servizio di Dio, altri invece per loro colpa sono precipitati dalla santità in cosi grande negligenza da tramutarsi anche in potenze avverse », dandoci cosi conferma che per Origene alcune creature (= gerarchie angeliche) erano riuscite a conservarsi immuni da peccato. E cfr. anche III, 6, 3.</p>

  <p class="Normal">In conclusione, senza voler forzare troppo il fatto che le testimonianze che presentano la condizione degli angeli derivante da meriti sono molto più numerose di quelle che la fanno derivare da minor colpa e molto più esplicite, possiamo affermare che talvolta Origene sembra prospettarsi il mondo platonicamente, o meglio gnosticamente, derivato da un peccato primordiale e generale, ma altre volte più aderente alla tradizione cristiana lo vede composto anche di creature che avevano saputo conservarsi degne dell’atto di amore con cui Dio le aveva create alla vita.</p>

  <p class="Normal">Origene, <i>more Graecorum</i>, considera gli astri come creature animate, intelligenti; e nella linea della sua concezione cosmologica le ritiene incorporate in corpi luminosi e splendenti, in cui sono state inserite in conseguenza del loro comportamento iniziale: I, 7, 4-5. Origene presenta questa incorporazione delle creature in astri come assoggettamento alla vanità (<i>Rom</i>., 8, 20) contro il loro volere e dal quale le creature anelano ad essere liberate: I, 7, 5; II, 8, 3; II, 9, 7; III, 5, 4: e ciò fa pensare a condizione derivata da peccato, anche se non grave. D’altra parte Origene arriva altrove a parlare degli astri come di creature θεῖαι (cfr. nota a I, 7, 2); e di contro, quando riferisce Rom., 8, 20 all’incorporazione e alla discesa nel mondo delle creature razionali, non fa mai esplicita menzione di una loro colpa; anzi a II, 9, 7 parla di meriti degli astri: si resta perciò un po’ incerti. A questo proposito non va trascurato che Origene riferisce <i>Rom</i>., 8, 20 anche a quelle creature razionali che sono scese in terra incorporate in corpi umani non per loro colpa ma per essere di aiuto alle creature peccatrici nell’opera di purificazione: III, 5, 4; IV, 3, 12; II, 9, 7 <a href="#_FtntDown28" id="_FtntUp28">[28]</a>. Il fatto che esse vengano assoggettate alla vanità contro il loro volere non sta perciò ad indicare colpa, ma soltanto senso di contrarietà derivante dall’allontanamento da Dio per essere a contatto col mondo terreno. Dato che a III, 5, 4 in questo ufficio vengono accomunati angeli ed astri e a II, 9, 7 si parla della condizione degli astri come derivante dai loro meriti e stabilita a causa del servizio da prestare al mondo, non è arbitrario supporre che Origene abbia accomunato gli astri con gli angeli, considerandoli non creature peccatrici ma assoggettate ai corpi per essere di aiuto agli uomini.</p>

  <h4 id="sigil_toc_id_19">Il corpo delle creature razionali</h4>

  <p class="Normal">Una questione di primo piano che variamente ricorre nei <i>Princìpi</i> riguarda la condizione iniziale e finale delle creature razionali (= anime), cioè se esse in tale condizione sono state (all’inizio) e saranno (alla fine) fornite di corpi oppure no. Si trattava di questione connessa col problema degli <i>incorporalia</i> <a href="#_FtntDown29" id="_FtntUp29">[29]</a> dibattuto allora dalle scuole filosofiche in polemica fra loro: ma per Origene la sua importanza derivava anche e soprattutto dalla connessione col dogma della resurrezione.</p>

  <p class="Normal">Il problema è trattato con ampiezza a II, 3 e III, 6: Origene prospetta sia la tesi di un corpo progressivamente sempre più sottile e fine in relazione all’avvicinamento delle anime alle sedi celesti, fino a dissolversi totalmente al momento dell’unione con Dio (II, 3, 3; III, 6, 1; cfr. anche II, 11, 7); sia la tesi di un corpo duttile, capace di adattarsi a tutte le diverse condizioni in cui si viene a trovare l’anima, anche a quella della suprema beatitudine a cospetto di Dio, che lo vedrà trasformato, secondo le parole di Paolo, in corpo spirituale (II, 3, 2; III, 6, 4) <a href="#_FtntDown30" id="_FtntUp30">[30]</a>. Non è agevole determinare in tutti i particolari lo stato originario del testo dei <i>Princìpi</i> in questi punti: Rufino lo ha alterato nel tentativo di presentare la seconda tesi come quella condivisa da Origene; invece le citazioni di Girolamo e di Giustiniano lo presentano senz’altro assertore della tesi della incorporeità finale. Ma le alterazioni si compensano a vicenda, e fortunatamente a II, 3, 7 e III, 6, 9 Rufino e Girolamo si accordano nel presentare lasciata libera al lettore la scelta fra le due tesi alternative: Origene, combattuto fra la convinzione platonica che nulla di corporeo può arrivare alla contemplazione di Dio, e la tradizione cristiana che il corpo alla fine sarebbe risorto, ha preferito non prendere precisa posizione né per l’una né per l’altra tesi.</p>

  <p class="Normal">Malgrado l'evidenza di queste attestazioni, variamente in età moderna è stata rinnovata a carico di Origene la vecchia accusa di aver negato la permanenza del corpo nello stato di finale beatitudine, sacrificando cosi il dogma cristiano alle convinzioni platoniche. Recentemente questa interpretazione del pensiero origeniano è stata riproposta con vecchi e nuovi argomenti da H. <span class="Vers">Kettle</span>., <i>Der ursprüngliche Sinn der Dogmatik des Origenes</i>, Berlin, 1966: egli fa sistematicamente leva sui passi tramandati da Giustiniano e da Girolamo, quasi riportassero l’unico e vero convincimento di Origene sullo stato di immaterialità finale delle creature razionali; e vi aggiunge altri passi tratti da opere giunteci in greco, in cui si parla di condizione finale delle anime fuori dal corpo e di natura incorporea delle creature razionali. Quanto alla problematicità con cui Origene prospetta due possibili soluzioni della questione, lasciando la scelta al lettore, per il Kettler essa non deve essere considerata altro che espediente tattico, cui Origene sarebbe ricorso ogni volta che la sua convinzione personale lo poneva coscientemente in contrasto col dogma ecclesiastico: in altre parole, l’incertezza manifestata circa la soluzione da dare al problema non sarebbe stata altro che una finta, in quanto Origene sarebbe stato convinto dell’incorporeità finale dell’anima (= delle creature razionali).</p>

  <p class="Normal">È superfluo rilevare l’arbitrarietà di questo ultimo argomento, che senza fondarsi su alcun solido argomento vuol negare valore a tante affermazioni di Origene anche programmatiche, che determinano un vero e proprio metodo di indagine, come gli antichi stessi hanno spesso riconosciuto <a href="#_FtntDown31" id="_FtntUp31">[31]</a>: prudenza e cautela nel trarre conclusioni sono tipiche di Origene, là dove egli è consapevole che l’appoggio della scrittura o fa difetto o è passibile di diversa interpretazione. È un atteggiamento che non ricorre solo nei <i>Princìpi</i> ma si coglie continuamente anche nelle grandi opere esegetiche: chi lo trascura irrigidendo Origene in schemi e soluzioni sempre precise e definitive si preclude l’intelligenza dell’aspetto fondamentale del metodo di ricerca e di studio di questo autore: capacità di affrontare un problema sotto i più diversi punti di vista, e quindi problematicità nel presentare le conclusioni. E rileviamo ancora la stortura metodica di valorizzare sistematicamente le citazioni di Girolamo e Giustiniano avulse dal contesto, da cui ricevono più chiara luce, e a volte anche senza tener conto di altre citazioni da cui le prime risultano ridimensionate: cfr., p. es., le ammissioni di Girolamo a II, 3, 7 e III, 6, 9.</p>

  <p class="Normal">Quanto alle affermazioni che si colgono in altre opere origeniane, è opportuno premettere un chiarimento metodico: in tutta la superstite opera di Origene De Pr., II, 3 e III, 6 sono gli unici luoghi in cui la questione del corpo delle creature razionali viene trattata con ampiezza e sistematicità, e col risultato incerto di cui abbiamo detto sopra <a href="#_FtntDown32" id="_FtntUp32">[32]</a>. Ritengo perciò più corretto valutare le sporadiche e spesso cursorie affermazioni sulla questione che si colgono in altre opere sulla base della tematica e dei risultati li esposti, piuttosto che snaturare significato e valore di quelle ampie discussioni a beneficio di queste altre meno impegnative affermazioni. D’altra parte, esse in realtà non contrastano con quanto è esposto nei <i>Princìpi</i>, infatti il carattere problematico di questa esposizione mette bene a fuoco proprio l’incertezza di Origene, si che si può comprendere come egli possa altrove aver oscillato, anche in relazione con i vari contesti, da un’affermazione all’altra <a href="#_FtntDown33" id="_FtntUp33">[33]</a>.</p>

  <p class="Normal">Rilevata l’incertezza di Origene sulla soluzione del problema, dobbiamo però intendere la soluzione favorevole alla corporeità finale (= iniziale) dell’anima (e in genere delle creature razionali) non nel senso che essa per natura sarebbe corporea bensì nel senso che essa si accompagna sempre col corpo. Infatti nei <i>Princìpi</i> e altrove più volte Origene afferma esplicitamente che per natura l’anima è incorporea (I, 7, 1; IV, 3, 15; <i>C. Cels</i>., VII, 32): però egli aggiunge che essa non è mai priva di corpo, da cui solo teoricamente (<i>opinione et intellectu</i>) può essere distinta (II, 2, 2; IV, 3, 15; IV, 4, 8). Per poter intendere questo concetto bisogna aver presente la dottrina origeniana sulla natura razionale e materiale.</p>

  <p class="Normal">Origene tiene platonicamente distinta la natura razionale (= incorporea, invisibile) dalla natura materiale (= corporea: I, 6, 4). La natura materiale è concepita alla maniera stoica <a href="#_FtntDown34" id="_FtntUp34">[34]</a> come sostrato informe e amorfo, capace di assumere ogni forma e di subire ogni trasformazione a seconda delle qualità che la determinano, formando i diversi oggetti: caldo freddo secco umido. Allo stesso modo è concepita anche la natura razionale, e la qualità che la determina variamente formando questa e quella creatura è il libero arbitrio: la varietà di impulsi da esso provocati differenzia le creature razionali una dall’altra (III, 6, 7; II, x, 4, III, 1, 22).</p>

  <p class="Normal">Caratteristica delle creature razionali è l’instabilità, la capacità di determinarsi variamente, in quanto esse posseggono il bene solo accidentalmente e perciò possono volgersi al male. Parallelamente la natura materiale possiede la capacità di trasformarsi in ogni modo a seconda delle varie qualità che la determinano. Si viene così ad istituire stretto parallelismo fra la natura razionale (= anima) e la natura materiale (= corpo), nel senso che questo ha la capacità di adeguarsi a qualsiasi condizione di quella ed a qualsiasi posto essa viene ad occupare nella varia struttura dell’universo, diventando ora più pesante ora più leggero, ora più spesso ora più sottile, fino ad assumere, in corrispondenza della beatitudine finale dell’anima, la condizione perfetta di corpo spirituale: II, 2, 2; III, 6, 6. L’individualità e l’identità del corpo in questi diversi stati è assicurata da una forma, un habitus che resta immutato in ogni trasformazione, assicurandone la continuità (cfr. II, 3, 2; II, 10, 3 in nota) <a href="#_FtntDown35" id="_FtntUp35">[35]</a>.</p>

  <p class="Normal">In tal modo la corporeità della creatura razionale è connessa da Origene con la sua mutabilità, in definitiva con la sua imperfezione: in quanto mutevole, perciò imperfetta, la creatura razionale ha bisogno di un corpo, nella cui mutabilità si estrinsechi la mutabilità dell’anima. In altri termini, il concetto di materia è per Origene soprattutto un concetto limite: la materia è l’espressione della mutabilità, cioè della imperfezione del corpo: IV, 4, 8. E alla luce di questo concetto si comprende come Origene possa affermare che solo la trinità, in quanto perfetta e immutabile, è incorporea (cfr. supra). Una volta connessa la corporeità della creatura razionale con la sua imperfezione, se ne deduce la sua perpetuità <a href="#_FtntDown36" id="_FtntUp36">[36]</a>: infatti anche nel momento della suprema beatitudine la creatura resterà sempre imperfetta, rispetto a Dio, perché il suo possesso del bene non sarà mai perfetto come in Dio: di qui la necessità di un corpo anche in questa condizione.</p>

  <p class="Normal">Come si vede, la concezione della corporeità finale, e quindi iniziale <a href="#_FtntDown37" id="_FtntUp37">[37]</a>, delle creature non si presenta nei <i>Princìpi</i> come un hors d’oeuvre, come una specie di appendice introdotta in ossequio alla tradizione della chiesa, come vorrebbe il Kettler, tanto meno come una invenzione di Rufino, come vorrebbero altri: si tratta in realtà di dottrina complessa e di ampio respiro, ben articolata e connessa con altri concetti dell'autore e bene in armonia con le linee direttive del suo sistema. Sottovalutarla, come troppo spesso si è fatto, sarebbe un errore. Non incorreremo però nell’eccesso opposto di sopravvalutarla rispetto all’altra della incorporeità finale, che pure di fronte ad essa si presenta un po’ semplicistica e banale <a href="#_FtntDown38" id="_FtntUp38">[38]</a>: la linea metodicamente corretta è attenersi a quanto più volte Origene afferma sull’incertezza fra le due possibili soluzioni. Va comunque sottolineato il tentativo di avvicinarle il più possibile, contro interpretazioni più materialiste (millenarismo) o dualiste (gnosticismo), assicurando al corpo carattere e dignità di sostanza spirituale.</p>

  <h4 id="sigil_toc_id_20">Il mondo</h4>

  <p class="Normal">La reintegrazione e purificazione delle creature razionali, realizzata senza far forza al libero arbitrio, esige per Origene il lento trascorrere di più mondi (κόσμοι) o tempi (αιῶνες), susseguentisi in maniera che la condizione finale dell’uno costituisca il punto d’inizio dell’altro: I, 6, 3; II, 1, 3: il mondo attuale, l’unico che ha visto il sacrificio di Cristo (II, 3, 5), si trova al centro di un susseguirsi di mondi anteriori e posteriori: II, 3, 5; III, 5, 3. È superfluo rilevare l’influsso della filosofia greca in questa concezione, che Origene cerca di suffragare con l’autorità di <i>Eph</i>., 2, 7; <i>Is</i>., 66, 22; <i>Eccl</i>., 1, 9 seg. (II, 3, 5; III, 5, 3): comunque egli da una parte afferma l’esistenza volta per volta di un solo mondo (III, 5, 3), e dall'altra in polemica con gli Stoici nega che la successione dei vari mondi possa produrre la ripetizione delle stesse vicende di un mondo nel mondo successivo. Il ripetersi di tali vicende eliminerebbe completamente la libertà del volere umano: invece i vari mondi sono determinati proprio dalla varietà degli impulsi liberi delle creature razionali: di qui varietà e diversità, che Dio volta per volta armonizza e ordina per il bene di tutti: II, 3, 4; II, 1, 2. L’universo origeniano è fatto di armonia e di rapporti (Cornelis): ogni creatura razionale vi occupa il posto che le spetta in relazione ai meriti o demeriti e che varia continuamente in relazione al variare di quelli; a tale varietà corrisponde anche la varietà del corpo che sempre si adegua alla nuova condizione, in perfetta corrispondenza di condizioni morali ontologiche e topografiche.</p>

  <p class="Normal">Ma come si deve pensare l’inizio di questa serie di mondi? Il problema della sua eternità era vivamente dibattuto dalla filosofia dell’epoca (cfr. la nota a III, 5, 3): ma per Origene il problema si poneva con urgenza tutta particolare per la difficoltà di armonizzare l’eterna attività di Dio con l’inizio del mondo da parte di un suo atto creativo, e di sfuggire al dilemma di ammettere o un Dio inoperoso prima di creare il mondo o un mondo coeterno a Dio e perciò privo di inizio temporale (I, 4, 3-4). Da I, 2, 10, in cui si afferma che sempre sono esistiti esseri su cui Dio onnipotente ha esercitato il suo dominio, e da III, 5, 3, in cui si parla della successione di più mondi, si è voluta ricavare la coeternità delle creature razionali rispetto a Dio <span class="Vers">(Daniélo</span>., <i>Origène</i>, p. 253) e limitare l’azione creativa al mondo della materia <span class="Vers">(Kettle</span>., <i>op. cit</i>., p. 23). Ma la creazione del mondo dal nulla è affermata da Origene più volte, in armonia con la tradizione ecclesiastica: I, <i>praef</i>., 4; I, 3, 3, anche al di fuori dei <i>Princìpi</i>. <i>Co. Io</i>., I, 17 (18); ed è arbitrario limitare la portata di questa affermazione al mondo materiale, tanto più che Origene a I, 3, 3 nega la dottrina greca e gnostica delle <i>animae ingenitae</i>, e in I, 7, 1 afferma la creazione anche delle creature razionali <a href="#_FtntDown39" id="_FtntUp39">[39]</a>.</p>

  <p class="Normal">Quanto alla coeternità del mondo rispetto a Dio, essa è espressamente negata in I, <i>praef</i>., 7, dove si afferma che il mondo è cominciato nel tempo. Si potrebbe obiettare che il mondo di cui qui si parla è questo nostro mondo materiale, non quello costituito dalle creature razionali. Ma ogni dubbio viene rimosso da Origene stesso a I, 4, 3 segg., dove viene limpidamente presentata la difficoltà di conciliare la creazione del mondo nel tempo con l’attività eternamente benefica di Dio e viene prospettata una possibile soluzione: Dio è eternamente attivo e benefico, ma il solo mondo a lui coeterno e sul quale egli effonde ab aetemo la sua azione è il mondo delle idee, delle forme ideali delle cose, eternamente presente nel logos e perciò con lui coeterno a Dio <a href="#_FtntDown40" id="_FtntUp40">[40]</a>.</p>

  <p class="Normal">Altro problema sorge a proposito della fine del mondo, questa volta in connessione con la natura delle creature razionali, di cui il libero arbitrio costituisce carattere necessario e distintivo, perciò ineliminabile (II, 1, 2). Abbiamo già accennato come la fine del mondo, o meglio, della successione di più mondi, venga da Origene presentata come ritorno all’unità originaria delle creature razionali nel bene e reintegrazione della condizione e dignità iniziali: allora Dio sarà finalmente tutto in tutti: I, 6, 1; III, 5, 6-7. Ma anche in questa condizione le creature conserveranno la libertà di volere e di agire: quindi Origene non può negare la possibilità che esse ancora una volta si allontanino dal bene divino, cadendo nel male e dando così nuovo inizio alla vicenda lunga e varia di una nuova serie di mondi. In effetto egli più volte prospetta tale possibilità: II, 3, 3: III, 6, 3; IV, 4, 8, sempre in connessione con la dottrina d’ispirazione platonica della dissoluzione finale della materia e della incorporeità delle creature razionali <a href="#_FtntDown41" id="_FtntUp41">[41]</a>; si tratta della massima concessione che Origene abbia fatto all’influsso della filosofia greca, tale da snaturare la concezione rettilinea del tempo tipica del giudaismo e del cristianesimo, a beneficio di un eterno ritorno circolare, in cui l’ἐφάπαξ, del sacrificio di Cristo sembra perdere valore e significato di evento decisivo della storia del mondo <a href="#_FtntDown42" id="_FtntUp42">[42]</a>.</p>

  <p class="Normal">Ma per valutare nella giusta misura l’incidenza di tale concezione nel pensiero di Origene e nella sua significazione cristiana bisogna tener presente che essa è prospettata solo a mo’ di ipotesi in connessione con una dottrina (incorporeità finale delle creature razionali) che viene presentata come possibilità e non certezza. Perciò non bisogna esagerarne la portata nel senso di presentarla come inevitabile e ineliminabile conseguenza delle premesse fondamentali della cosmologia origeniana fondata sulla libertà delle creature. Non è corretto pretendere dall’autore coerenza maggiore di quanto egli stesso non dimostri: e in Origene leggiamo anche affermazioni che più o meno chiaramente escludono l’allontanamento da Dio dopo la fine: <i>Ho. Ez</i>., 4, 8; <i>Co. Io</i>., X, 42 (26); <i>Co. Mat</i>., XIII, 1; <i>De Pr</i>., III, 6, 6. A <i>Co. Rom</i>., V, 10 Origene spiega proprio come alla fine il libero arbitrio non sarà in condizioni di provocare nuove cadute, vinto dall’amore di Dio; e si tratta di ragionamento troppo profondo per poterlo riportare all’attività interpolatoria di Rufino. In questo senso è offerta ad ogni creatura la possibilità di aderire al logos, ad imitazione dell’anima di Cristo (II, 6, 7), in maniera da restare in lui immutabilmente.</p>

  <p class="Normal">Il mondo <a href="#_FtntDown43" id="_FtntUp43">[43]</a> interessa ad Origene in quanto luogo in cui si svolge la varia vicenda delle creature razionali e mezzo predisposto dalla provvidenza divina per la loro graduale purificazione e reintegrazione: egli non dimostra invece specifico interesse per la struttura di questo mondo e le sue articolazioni, sì che in proposito leggiamo soltanto sporadiche spiegazioni (la più ampia è a II, 3), che non sono mai fine a sé stesse e la cui piena intelligenza è resa difficile da varie interferenze. Ecco comunque i punti essenziali che si possono cogliere nei <i>Princìpi</i>.</p>

  <p class="Normal">Il mondo si articola in tre livelli, cielo-terra-inferno, disposti in ordine digradante: IV, 3, 8-12. Ma Origene tende talvolta a dare a questi termini soltanto valore relativo: IV, 3, 10; <i>Co. Io</i>., XIX, 20 (5), mentre l’interferenza fra valori reali e simbolici (la terra simbolo del cielo) tende a complicare ancora di più le varie suddivisioni che dobbiamo immaginare all’interno di ognuna delle tre zone: IV, 3, 10 e nota. Ben poco, o nulla affatto, dice Origene dell’Ade <a href="#_FtntDown44" id="_FtntUp44">[44]</a>: un poco di più sulla distinzione terra-cielo. Egli conosce la distinzione tradizionale in sette cieli, ma la riporta senza farla sua (II, 3, 6): anzi altrove la respinge in quanto priva di sostegno scritturistico, e propende per la distinzione in tre cieli per l’autorità di Paolo (cfr. la nota <i>ad loc</i>.). Ma per lui è essenziale la distinzione, <i>in nuce</i> gnostica (<i>Exc. ex Theod</i>., 50), fra la terra (vera) di <i>Gen</i>., 1, 1 e la terra arida di <i>Gen</i>., 1, 10, fra il cielo di <i>Gen</i>., 1, 1 e il firmamento di <i>Gen</i>., 1, 8, che egli articola nel senso che terra vera e cielo si trovano al di sopra dell’arida e del firmamento, secondo l'ordine ascendente arida-firmamento-terra vera-cielo: II, 3, 6. 7; III, 6, 8.</p>

  <p class="Normal">Nella terra vera e nel cielo è la sede dei beati; e qui la terra costituisce soltanto sede provvisoria in cui le anime già purificate completeranno e perfezioneranno la loro condizione fino a meritare la sede definitiva del cielo: II, 3, 7 <a href="#_FtntDown45" id="_FtntUp45">[45]</a>. La distinzione fra l’arida e la terra, fra il firmamento e il cielo è fortemente sottolineata da Origene nei passi sopra citati: ma in senso antignostico egli si preoccupa di non accentuarla fino al punto da farne due mondi <i>naturaliter</i> distinti e irriducibili l’uno all’altro <a href="#_FtntDown46" id="_FtntUp46">[46]</a>: in questo senso egli preferisce parlare di un unico mondo distinto in due parti: II, 3, 6. La continuità fra l’una e l’altra parte è sottolineata dal fatto che la terra vera e il cielo vengono collocati al di sopra del cielo delle stelle fisse, nella misteriosa ἀντιζόνη che rimarrà incorruttibile allorché tutto il mondo sottostante, dal cielo delle stelle fisse in giù, sarà dissolto al momento della reintegrazione finale: cfr. II, 3, 7 e nota.</p>

  <p class="Normal">La concezione di tutto l’universo come di un <i>continuum</i> spaziale sembra implicare fondamentale omogeneità fra le sue parti e perciò la corporeità anche della terra vera e del cielo: e nei <i>Princìpi</i> Origene sembra orientato in questo senso, soprattutto a II, 3, 6 dove, sulla base di II Cor., 4, 18, distingue fra <i>ea quae non videntur</i> (τἀ μἠ βλεπόμενα) e <i>invisibilia</i> (ἀόρατα): incorporee (ἀσώματα) sono soltanto le realtà invisibili; invece quelle che non si vedono sono per natura tali da poter essere viste (= corporee) e solo per il momento non vengono scorte da coloro cui sono promesse: e a questo secondo ordine di realtà appartiene la dimora celeste dei beati. Ma su questo punto Origene non è molto fermo: già a II, 11, 7 si fanno ascendere i beati da <i>ea quae non videntur</i> ad <i>invisibilia</i>, e a <i>Co. Io</i>., XIX, 22 (3) non si fa distinzione fra mondo che non si vede (μἠ βλεπόμενος), invisibile (ἀόρατος) e intelligibile (νοητός), e si tratta del mondo promesso ai beati <a href="#_FtntDown47" id="_FtntUp47">[47]</a>. Di contro la continuità e l’omogeneità fra l’arida e la terra vera è presupposta a Ho. XXXVI Ps., 5, 4, dove si parla della terra vera e del cielo come posti al di sopra dell’arida e del firmamento, sì che la parte superiore (dorsum) del firmamento viene a costituire la terra (vera) del cielo superiore. In definitiva, cogliamo qui la ripercussione della incertezza che abbiamo visto caratterizzare il pensiero di Origene in merito alla condizione finale dei beati; infatti lo stato finale di incorporeità presuppone l’incorporeità della sede celeste, che di contro tende ad essere concepita come corporea là dove la condizione finale delle anime è connessa perpetuamente con la corporeità: cfr. in senso antitetico II, 3, 6 seg. e II, 11, 7, dove è evidente la connessione della (in)corporeità dei beati con la (in)corporeità della sede celeste.</p>

  <h4 id="sigil_toc_id_21">L’anima</h4>

  <p class="Normal">La dottrina origeniana dell’anima si integra fondamentalmente con la concezione cosmologica che abbiamo sopra esposto; ma risente anche di altre interferenze, che offuscano e confondono in parte la chiara visione che di li si ricava. Nei <i>Princìpi</i> si parla dell’anima soprattutto a II, 8; II, 10, 7; III, 4.</p>

  <p class="Normal">La tradizione ecclesiastica su questo punto presentava pochi dati precisi: libertà nella scelta del bene e del male, capacità di vivere separata dal corpo, retribuzione dopo la morte del corpo in base ai meriti o alle colpe. Origene rileva soprattutto l’incertezza in merito alla sua origine (I, <i>praef</i>., 5); e proprio la mancanza di definizione precisa a questo proposito gli permette di presentare la dottrina della preesistenza dell’anima rispetto al corpo con la convinzione di non trasgredire il dogma di fede. In armonia con la dottrina delle creature razionali e dei loro vari movimenti, l’anima umana viene concepita come creatura peccatrice, che ha perso la dignità originaria ed è stata precipitata nel corpo umano spesso e pesante come luogo di espiazione e di purificazione e mezzo per poter riacquistare la primitiva dignità, una volta separatasi da lui: II, 8, 2-3 <a href="#_FtntDown48" id="_FtntUp48">[48]</a>. In questo senso la tradizionale connessione di ψυχή con ψῦχος freddo viene da Origene sfruttata in maniera da presentare l’anima negativamente come spirito, intelletto che si è raffreddato nell’amor di Dio, perciò come entità incorsa nel peccato: II, 8, 3 <a href="#_FtntDown49" id="_FtntUp49">[49]</a>. Nell’àmbito del comune peccato alcune delle creature razionali successivamente incorporate in corpi umani avevano peccato più gravemente, altre meno: di qui la differenza che distingue una rispetto all’altra le anime umane, alcune più acute, altre più tarde, altre addirittura ottuse: II, 8, 4.</p>

  <p class="Normal">Nell’àmbito del netto dualismo fra l’anima (= creatura razionale decaduta) e il corpo pesante assunto a causa del peccato <a href="#_FtntDown50" id="_FtntUp50">[50]</a>, Origene si pone il problema della vitalità del corpo e delle sue inclinazioni materiali: egli rifiuta come non scritturisticamente fondata la tripartizione platonica dell’anima in razionale irascibile e concupiscibile: III, 4, 1, e ammette due possibili soluzioni della questione: 1) oltre l’anima superiore e di origine celeste, il corpo è fornito di un principio di vitalità inferiore, l’anima della carne, destinata a morire con lei, che spinge l’uomo ad avversare lo spirito e a cedere alle passioni materiali: III, 4, 2; II, 10, 7; 2) l’uomo ha un solo principio di vitalità, costituito dall’anima (superiore e celeste); il corpo, privo di un suo principio di vitalità e quindi di autonomia, è solo soggetto a necessità fisiologiche: il peccato nasce quando l’anima si lascia attrarre troppo da queste necessità, volgendole al male: III, 4, 4. La scelta fra le due soluzioni è lasciata libera: III, 4, 5.</p>

  <p class="Normal">L’incertezza di Origene su questo punto non manca di ripercuotersi su tutta la dottrina dell’anima, tanto più che ad essa si aggiunge un altro, e più grave, motivo di confusione: l’interferenza dello schema binario che abbiamo finora considerato, basato sull’opposizione anima-corpo, con lo schema ternario spirito-anima-carne. Si tratta di schema già presente in Paolo, che tende a presentare l’anima degradata di fronte allo spirito e considerata come un <i>quid medium</i> conteso fra lo spirito che cerca di volgerla al bene e la carne che la trae al male: cfr. II, 8, 4 e nota. Tale concezione, variamente operante negli scritti di Origene, si fa sentire anche nei <i>Princìpi</i>, provocando interferenza e confusione con il prevalente, schema binario: II, 8, 4; III, 4, 2 e note.</p>

  <p class="Normal">Ogni confusione viene meno là dove Origene chiarisce che lo spirito non è parte del composto umano, ma dono divino che viene elargito all’uomo per trarlo al bene (= grazia) e che come tale non può essere soggetto al peccato e alla morte (= punizione): <i>Co. Io</i>., II, 21 (15); <i>Ho. Lev</i>., 2, 2; Ser. Mat., 57, ecc. Ma altre volte Origene afferma che anche lo spirito può peccare ed ha bisogno di essere salvato insieme con l’anima: <i>Dial. c. Her</i>., 7; <i>Ho. Ez</i>., 7, 10. A <i>De Pr</i>., II, 10, 7 Origene chiarisce che per spirito si può intendere o la parte superiore, razionale dell’anima (= creatura razionale decaduta) in contrapposizione all’anima della carne; ovvero il dono soprannaturale della grazia divina (= Spirito santo) che si aggiunge all’anima per trarla alla salvezza. Su questa base cerchiamo di stabilire, almeno a grandi linee, questa distinzione: 1) spirito = Spirito santo, dono della grazia divina che non costituisce parte del composto umano, perciò non soggetto a peccato e punizione; 2) spirito = anima razionale = creatura razionale decaduta, soggetta a volgersi sia al bene sia al male e retribuita con premi e pene; 3) anima della carne, che può essere intesa o come un principio inferiore di vitalità, destinato a venir meno col dissolversi del corpo, ovvero soltanto come espressione delle funzioni vitali del corpo.</p>

  <p class="Normal">Tale distinzione può aiutarci a districare alcune difficoltà che incontriamo negli scritti di Origene, ma non tutte, in quanto talvolta l’anima tende a profilarsi come principio autonomo sia rispetto allo spirito sia rispetto al corpo (III, 4, 2 e nota; <i>Dial. c. Her</i>., 7), e non sempre è chiara la distinzione fra le due accezioni sopra riportate del termine <i>spirito</i> <a href="#_FtntDown51" id="_FtntUp51">[51]</a>.</p>

  <h3 id="sigil_toc_id_22"><span class="Vers">3. LIBERTÀ E VITA MORALE.</span></h3>

  <h4 id="sigil_toc_id_23">Il libero arbitrio</h4>

  <p class="Normal">Il libero arbitrio, inteso come capacità di scegliere fra il bene e il male, è addotto da Origene come dato tradizionale (I, <i>praef</i>., 5), che egli riprende e valorizza in maniera del tutto eccezionale perché fa di questo principio - come abbiamo visto - il fondamento di tutta la sua cosmologia: cfr. I, 3, 6; I, 5, 2; II, 9, 2; II, 9, 6, ecc. In nome della responsabilità morale di ogni individuo dotato di ragione Origene combatte non soltanto gli Gnostici ma ogni forma di determinismo in genere, da quello degli stoici a quello delle speculazioni astrologiche (II, 3, 4; III, 3, 2 in nota), a quello di quanti affermano che l’uomo è indotto contro il suo volere al peccato (III, 2, 1): infatti solo la libertà dell’anima garantisce la possibilità di vita morale: III, 1. 19. 21; III, 3, 5.</p>

  <p class="Normal">In tale atteggiamento Origene non soltanto si attiene alla costante tradizione cristiana, sempre ferma su questo punto (cfr. la nota introduttiva a III, 1), ma si inserisce nella polemica sul libero arbitrio che dal tempo di Carneade divideva il campo dei filosofi: tutta la parte iniziale della lunga trattazione sul libero arbitrio di III, 1 è in perfetta armonia, nei concetti e nella terminologia, con tale problematica. Qui Origene caratterizza l’uomo, in relazione alle altre creature animate e inanimate, come creatura mobile, capace di discernere fra il bene e il male grazie alla ragione, e capace di determinarsi liberamente verso l’uno o verso l’altro grazie alla volontà (III, 1, 3): le circostanze esterne, per quanto pressante possa essere la loro azione, non sono in grado di annullare nell’uomo tale capacità: III, 1, 4; III, 3, 5. L’urgenza della polemica antignostica su questo punto è tale che Origene non si contenta di dimostrare l’esistenza del libero arbitrio e la sua efficacia sulla base del ragionamento (III, 1, 1-5) e della testimonianza scritturistica (III, 1, 6), ma si sofferma lungamente a chiarire in armonia con questo principio i passi principali della scrittura che gli avversari adducevano per sostenere che l’uomo nulla può di fronte al volere divino da cui dipende tutto il bene e tutto il male che egli compie in maniera completamente passiva: III, 1, 7-21. Si tratta di dimostrazione destinata a diventare classica nell’antichità: più di un secolo e mezzo dopo proprio l’antiorigeniano Girolamo rinvierà ad essa l’amico Paolino di Nola che gli aveva chiesto chiarimenti in materia: <i>Ep</i>. 86, 3.</p>

  <p class="Normal">L’insistenza con cui Origene rileva in senso antignostico il libero arbitrio come fondamento di vita morale e la sua responsabilità nella scelta fra il bene e il male possono a volte dare l’idea che Origene abbia concepito Dio soltanto come chi, avendo fornito l’uomo della capacità di conquistare liberamente il bene, assista poi indifferente e impassibile alla vicenda con cui questo liberamente decide la sua sorte. Ma nulla potrebbe essere più falso: in più punti dei <i>Princìpi</i> (III, x, 19. 24; III, 2, 5) e altrove (cfr., p. es., <i>Ho. Luc</i>., 39, 7) Origene chiaramente fa dipendere la nostra salvezza dalla cooperazione fra la nostra volontà e l’aiuto della grazia divina; ed è ben consapevole che in questa cooperazione la parte maggiore è svolta da Dio: cfr. III, 1, 19; <i>Sel. in Ps</i>., 4; PG XII, 1161; <i>Ho. Num</i>., 7, 6. Basta rileggere la parte finale di I, 3 dove si profila la partecipazione dell’uomo alla vita del logos a diversi livelli mercé la grazia dello Spirito santo, e II, 1, 3 dove il logos è concepito come anima mundi, perciò sempre operante in noi, per escludere che la cooperazione dell’uomo e di Dio nella salvezza sia stata concepita da Origene come meramente esterna <a href="#_FtntDown52" id="_FtntUp52">[52]</a> e non come compenetrazione totale dell’essere e dell’agire dell’uomo da parte di Dio.</p>

  <p class="Normal">La questione del libero arbitrio è trattata da Origene soprattutto in riferimento all'uomo in contesto di carattere etico. Ma si tenga presente che quanto nel libro III è detto dell'uomo va implicitamente riferito ad ogni creatura spirituale, quale che sia l'attuale condizione che la contraddistingue, dalla potenza angelica più eccelsa a quella demoniaca più immersa nel male: infatti abbiamo già visto come per Origene caratteristica fondamentale di ogni creatura razionale sia l’accidentalità nel possesso del bene, e quindi anche del male; di qui deriva l’instabilità per cui chi è nel bene può aumentare i suoi meriti ma anche precipitare nel peccato; e chi è nel male può peggiorare la sua condizione ma anche elevarsi gradatamente fino alla primitiva purezza. Dio non fa mancare a nessuno il suo aiuto, ma la sua azione non è mai a scapito della libertà del volere: in definitiva, ogni creatura razionale è artefice del suo destino, sempre mutevole e vario fino al momento della restaurazione finale: cfr. supra e I, 6, 3; II, 1, a; III, 1, 23; III, 5, 8.</p>

  <h4 id="sigil_toc_id_24">L’anima fra il male e il bene</h4>

  <p class="Normal">Il passaggio della trattazione origeniana dal libero arbitrio (III, 1) alle tentazioni (III, 2) è quanto mai naturale: dopo aver trattato positivamente dell’esistenza del libero arbitrio, Origene riprende l'argomento, per così dire, nell'aspetto negativo e si preoccupa di alleggerire il peso dei fattori esterni, per confutare l’opinione di chi pensava che esso potesse presentarsi in forma così pressante e determinante da coartare nell’uomo la libertà del volere e spingerlo irresistibilmente al male.</p>

  <p class="Normal">L’esposizione sulla tentazione che spinge l’uomo a mal fare è articolata in due punti principali: in primo luogo Origene precisa che non tutte le tentazioni provengono dai demoni, ma che alcune, almeno nella fase iniziale, provengono dalla natura del nostro corpo, che ci spinge, p. es., al mangiare, al bere, all’unione carnale. Solo in un secondo tempo l’eccessiva condiscendenza della volontà a tali inclinazioni favorisce l’azione diretta del demone, che rende più grave e peccaminosa quella inclinazione, spingendoci gradatamente e sempre più profondamente nel male (III, 2, 2). Successivamente Origene passa a trattare di altri tipi di tentazione: memoria (III, 2, 4), falsa sapienza (III, 3, 2) <a href="#_FtntDown53" id="_FtntUp53">[53]</a>, e mette sempre più in rilievo l’incidenza demoniaca nella tentazione <a href="#_FtntDown54" id="_FtntUp54">[54]</a> (III, 2, 2-3): ma il suo principale intento è sottolineare che, quale che sia l’entità della tentazione, anche superiore alle forze sole dell’uomo, Dio ci dà sempre modo e capacità di resistere. La tentazione infatti presenta anche un aspetto positivo, perché se superata aumenta i meriti e il grado di perfezione dell’uomo: a tal fine ognuno è sottoposto a tentazioni perfettamente corrispondenti alla sua capacità di resistere, si che non gli manchi mai l’opportunità di provare le forze e aumentare i meriti. D’altra parte nessuno si deve cullare nella illusione che l’aiuto di Dio è tale da farci infallibilmente superare la prova: Dio ci dà aiuto sufficiente per <i>poter vincere</i>, non per vincere senz’altro: dipende da noi cooperare per ottenere quella vittoria sulle forze del male che la grazia divina rende possibile: II, 2, 3. 5. 6. In definitiva l’argomentazione di Origene è tesa a dimostrare come l’esplicazione di condotta di vita moralmente impegnata debba tenersi lontana da ambedue gli eccessi: dell’eccessivo sconforto di fronte alla pressione della tentazione, e dell’eccessiva fiducia di fronte alla consapevolezza che Dio è sempre pronto a venirci in aiuto.</p>

  <p class="Normal">L’uomo (= creatura razionale) vive in uno stato di continua tensione, chiamato a scegliere, in ogni momento della sua vita, fra il bene ed il male: la presenza presso ogni uomo di un angelo e di un demonio che lo spingono - senza però poterlo mai coartare - in un senso e nell’altro, sottolineano l’urgenza di questo continuo determinarsi nel bene oppure nel male: III, 2, 4. Per Origene non è possibile assumere un atteggiamento di neutralità indifferente: se l’anima non ha la capacità di volgersi al bene, piuttosto che languire in uno stato di indifferenza morale è meglio per lei volgersi risolutamente al male: infatti potrà accadere che a lungo andare la sazietà del male provochi disgusto e perciò inizio di ravvedimento: III, 4, 3.</p>

  <p class="Normal">Alla varietà di tentazioni che spingono l’uomo al male corrisponde altrettanta varietà di peccati. Altrove Origene la sottolinea facendo corrispondere ad ogni peccato un demonio particolare che spinge gli uomini al peccato cui egli presiede (<i>Ho. Ios</i>., 15, 5. 6; <i>Ho. Lev</i>., 12, 7): invece nei <i>Princìpi</i>, in armonia col carattere sintetico della trattazione, egli preferisce rilevare il peccato fondamentale delle creature razionali che è alla radice degli altri: la negligenza, il venir meno nella vigilanza contro la tentazione esterna e interna: I, 3, 8; I, 4, 1; I, 6, 2; II, 9, 2; III, 3, 6. Essa non va intesa come disattenzione, come distrazione più 0 meno involontaria nella contemplazione della realtà divina: si configura invece come atto assolutamente volontario, consistente in mancanza di amore provocata da orgoglio, da troppa presunzione nelle proprie capacità (cfr. III, 1, 12; Ho. Ez., 9, 5). <a href="#_FtntDown55" id="_FtntUp55">[55]</a>. Data la continua insidia del demonio ai nostri danni, basta un po’ di trascuratezza per permettergli di insinuarsi in noi e gradatamente di impadronirsi di noi completamente: in tal modo noi veniamo a partecipare di lui e assumiamo la sua immagine che offusca quella di Dio, secondo la quale siamo stati creati: 3, 3; <i>Co. Io</i>., XX, 25 (21) <a href="#_FtntDown56" id="_FtntUp56">[56]</a>.</p>

  <p class="Normal">Come alla base di ogni peccato c’è uno stato di negligenza, alla base della vita moralmente attiva c’è uno stato di continua vigilanza, di continua presenza dell’anima a sé stessa: III, 3, 6; I, 6, 2 in nota. Ma non si tratta soltanto di vigilanza per così dire in stato di difesa, per tener lontano il peccato, quanto soprattutto di attiva partecipazione al bene che Dio ci ha comunicato nell’atto di crearci e che noi volontariamente cerchiamo di far nostro con l'azione. Tale sforzo a realizzare il bene si concreta nell’imitazione di Dio, più specificamente nell’imitazione del logos, della sua anima, della sua vita terrena, in relazione al diverso grado di perfezione dei cristiani secondo il consueto schema dell’ascesa dalle realtà sensibili (= umanità di Cristo) alle realtà intelligibili (= Cristo logos): III, 6, 1 e nota; II, 6, 3; 4. 4, io; I, 6, 2; III, 5, 7; II, 9, 6. In tal modo la nostra partecipazione alla vita e alla realtà divina, derivante dall’essere stati creati ad immagine di Dio (IV, 4, 10 e nota), diventerà sempre maggiore e più stretta in relazione al sempre crescente grado di santità: II, 6, 3; IV, 4, 2. 9. E partecipando del Figlio a livelli sempre più alti (I, 3, 8), realizzeremo finalmente il fine per il quale siamo stati creati, passando dall’immagine alla somiglianza di Dio: III, 6, 1 <a href="#_FtntDown57" id="_FtntUp57">[57]</a>.</p>

  <h4 id="sigil_toc_id_25">La retribuzione</h4>

  <p class="Normal">Nella concezione cosmologica e soteriologica origeniana, improntata a fondamentale ottimismo, non c’è posto per pene assegnate ai peccatori soltanto come punizione del male commesso, così come afferma invece, p. es., Tertulliano. Già abbiamo visto come per Origene la fine del mondo avrebbe comportato la reintegrazione di tutte le creature razionali decadute nella primitiva condizione di dignità e perfezione: alla luce di tale concezione le pene inflitte ai peccatori sono concepite come pene medicinali, inflitte a fine pedagogico per provocare e accelerare il pentimento e l’espiazione delle anime decadute: I, 6, 3; II, 5, 3; II, 10, 6; III, 1, 23; III, 5, 9. Esse vengono assegnate secondo l’analogia del peccato (IV, 3, 10); ma la loro lunghezza e intensità, il modo con cui vengono applicate, la maggiore o minore prontezza con cui colpiscono il peccato sono tutti ordinati in funzione del maggiore bene possibile che da esse potrà trarre il peccatore: III, 1, 12. 13. 17. 23; III, 5, 8; III, 6, 6.</p>

  <p class="Normal">Della qualità delle pene, così come dei premi, Origene tratta specificamente, in polemica con i Millenaristi ed i cristiani materialisti in genere a II, 10, in connessione con il problema della fine del mondo. Ma questo problema per Origene è soprattutto il problema della condizione finale, corporea o incorporea, delle creature razionali: e infatti ancora una volta questa questione viene qui ritrattata: II, 10, 1-3. In tale contesto polemico non ci stupisce che Origene accentui al massimo il carattere non materiale della pena, sì che il fuoco punitore, altrove concepito come fuoco materiale (cfr. II, 10, 4 in nota), qui è interpretato in maniera essenzialmente spirituale, che dà alla trattazione un certo tono di modernità. Sviluppando uno spunto già filoniano, Origene concepisce il fuoco punitore dell’inferno come il rimorso per i propri peccati che affliggerà il peccatore allorché la memoria, in cui essi sono indelebilmente impressi, glieli presenterà tutti uno dopo l’altro (II, 10, 4). Sarà punizione per il peccatore continuare ad essere afflitto, dopo la morte terrena, dalle stesse passioni che prima lo avevano travolto e di cui ora comprende tutta la peccaminosità; sentire l’anima lacerata, priva di armonia interiore e perciò incapace di realizzare il fine per cui Dio l’aveva creata (II, 10, 5). E le tenebre esteriori in cui egli sarà gettato, secondo il vangelo, saranno le tenebre della ignoranza, che priveranno l’anima di ogni luce che possa rischiarare l’intelletto (II, 10, 8): in definitiva Origene concepisce qui la pena del peccato come consapevolezza da parte del peccatore di aver mancato in pieno al fine per cui Dio l’aveva creato.</p>

  <p class="Normal">La trattazione sui premi che allieteranno i beati è successiva e perfettamente parallela a quella sulle pene: II, 11. La polemica contro i Millenaristi è qui particolarmente scoperta: i passi dell'<i>Apocalisse</i> su cui quelli fondavano la speranza di un regno finale di Cristo caratterizzato da straordinario benessere materiale, vengono addotti prima per confutare la troppo letterale e materialistica interpretazione e poi per essere interpretati spiritualmente (II, 11, 1-3). Come pena per il peccatore è la consapevolezza di non aver realizzato il fine per cui Dio l’aveva creato, premio per il giusto sarà la piena realizzazione del suo essere più autentico e dei fini per cui tale essere era stato creato: per il greco Origene l’intelletto dell’uomo (= sua natura più autentica) è fatto soprattutto per conoscere, erciò la sua felicità consisterà soprattutto nel pieno appagamento di questa facoltà: II, 4.</p>

  <p class="Normal">Ma tale appagamento è concepito da Origene in maniera essenzialmente dinamica <a href="#_FtntDown58" id="_FtntUp58">[58]</a>, e il motivo tradizionale dell’ascesa dei beati dalla terra al cielo è inteso insieme come retribuzione e completamento dell’ascesa verso la perfezione cominciata in terra. Punto di partenza sarà il paradiso, per l’occasione collocato in un luogo della terra <a href="#_FtntDown59" id="_FtntUp59">[59]</a> (II, 11, 6), dove i beati finalmente conosceranno le <i>rationes</i> di tutto ciò che sulla terra avviene. Poi comincerà l’ascesa, più o meno sollecita a seconda della capacità di apprendimento dei singoli, e nei cieli ognuno apprenderà le <i>rationes</i> dei misteri di lassù. A tale innalzamento corrisponderà adeguato alleggerimento della materialità del corpo, che diventerà sempre più sottile e perciò più adatto alla sempre crescente dignità e conoscenza dell’anima (II, n, 7). Si passerà così dalle realtà visibili a quelle invisibili: e finalmente l’anima, ridiventata pura creatura razionale (νοῦς, <i>mens</i>) <a href="#_FtntDown60" id="_FtntUp60">[60]</a>, unita con Cristo (III, 6-7 e note), conoscerà faccia a faccia i misteri della realtà divina, nei limiti della sua natura creata: II, 11, 7. Per Origene la somma felicità dei beati tende a risolversi nella conoscenza, nella contemplazione di Dio.</p>

  <h3 id="sigil_toc_id_26"><span class="Vers">4. LA SACRA SCRITTURA.</span></h3>

  <p class="Normal">L’ampia trattazione sulla sacra scrittura di IV, 1-3 chiude i <i>Princìpi</i>: ma in realtà nella struttura logica dell’opera essa occupa un posto preliminare e condizionante tutta la successiva ricerca, perché per Origene la scrittura è lo strumento fondamentale che ci permette di accedere, sempre nei limiti imposti alla nostra natura creata, alla conoscenza della realtà divina. Egli non ignora la tecnica del ragionamento filosofico, la capacità di sfruttare tutte le risorse dell’intelletto per la conquista della verità: ma si sente sicuro di poter conseguire qualche risultato attendibile e concreto soltanto quando il ragionamento poggia sul fondamento sicuro del dato scritturistico: I, 3, 1 e nota.</p>

  <p class="Normal">Per tal motivo la sacra scrittura è stata sempre al centro degli interessi di Origene: egli ha voluto essere ed è stato essenzialmente uno studioso, un interprete del testo sacro, e la quasi totalità della sua smisurata produzione letteraria è stata dedicata alla diretta illustrazione di esso. Le poche opere non dirette immediatamente a questo scopo, come i <i>Princìpi</i>, hanno però nella scrittura il fondamento e, direi, la loro ragion d’essere. Sappiamo che la formazione filosofica di Origene fu molto accurata, certamente superiore alla media delle persone colte del tempo, come riconobbe anche Porfirio: ma essa fu concepita soltanto come propedeutica volta a favorire un sempre più approfondito studio del testo sacro: solo esso infatti permette a chi sa esaminarlo nel contenuto più profondo, al di là della superficie costituita dal senso letterale, un primo contatto con i misteri divini. Solo in cielo, dopo la morte terrena, sarà possibile penetrare pienamente il significato di questi misteri celati sotto la lettera della scrittura: II, 11, 5; ma anche in questa vita un esatto metodo nella sua interpretazione permetterà di raggiungere i primi risultati: IV, 2, 7.</p>

  <p class="Normal">Ma prima di esaminare rapidamente i criteri che Origene fissa per l’interpretazione della scrittura, sarà opportuno premettere qualche cenno su quanto egli espone intorno al suo carattere ispirato.</p>

  <h4 id="sigil_toc_id_27">Ispirazione</h4>

  <p class="Normal">La sacra scrittura, in quanto parola divina, è rivelazione di Cristo, logos = parola divina (I, 3, 1), dove Cristo è inteso insieme come soggetto e oggetto della rivelazione, come colui che rivela ed è rivelato: la lettera del testo costituisce, alla pari del corpo umano assunto, l’involucro che racchiude in sé il logos divino (<i>C. Cels</i>., VI, 77): la sacra scrittura è la permanente incarnazione del logos (Gögler).</p>

  <p class="Normal">La rivelazione e comunicazione della parola divina all’agiografo avviene per ispirazione diretta dello Spirito santo, spirito di Cristo: I, <i>praef</i>., 8; IV, 2, 1, ecc.; ma in questa operazione è implicata l’intera trinità: la volontà del Padre ne è all’origine, il Figlio rende operante questa volontà che si traduce nell’azione ispiratrice dello spirito: IV, 2, 2. 7. Ma chi ci assicura di tale carattere ispirato dei libri considerati sacri dagli Ebrei e dai Cristiani?</p>

  <p class="Normal">Con metodo che ricorda certi procedimenti dell’apologetica moderna Origene dimostra il carattere ispirato della scrittura assumendola inizialmente come mero documento storico: egli ferma la sua attenzione su alcuni passi del VT ritenuti comunemente profezie messianiche: <i>Gen</i>., 49, 10; <i>Deut</i>., 32, 21; <i>Ps</i>., 44, 1 segg.; <i>Is</i>., 7, 14 ecc., e fa vedere come tutte queste profezie si fossero avverate nella persona umana di Cristo: IV, 1, 3 segg. Più in particolare egli si sofferma a far vedere come la straordinaria e irresistibile diffusione del cristianesimo nel mondo, al di là di ogni difficoltà e resistenza anche violenta, fosse stata già predetta da Cristo: se ne deduce la divinità di colui che aveva operato e parlato con tanta autorità, e di conseguenza il carattere divino della sua scrittura: IV, 1, 2.</p>

  <p class="Normal">Con questa dimostrazione Origene non soltanto fissa il carattere divinamente ispirato della scrittura, ma, connettendo insieme per mezzo della realizzazione delle profezie il VT col NT, rivendica in senso antignostico l’unità della rivelazione: il VT è rivelazione di Cristo, perciò del Dio supremo, alla pari del NT, e non rivelazione del Dio inferiore (= demiurgo) come volevano Gnostici e Marcioniti. È ben noto quanto Origene sia stato impegnato dal problema del rapporto fra VT e NT: da una parte la tradizione cristiana aveva chiaramente messo in luce il progresso dalla vecchia alla nuova economia come passaggio dalla prefigurazione, dal simbolo alla realtà: il VT è l’annuncio di Cristo, il NT è la realizzazione di tale annuncio. D’altra parte l’urgenza della polemica antignostica portava a non rilevare troppo questo progresso, per timore di spingersi troppo verso le posizioni dualiste degli avversari. Pressato da queste due esigenze Origene non sempre è riuscito a trovare una posizione franca e sicura, non potendo certo negare il progresso segnato dalla nuova economia, ma cercando sempre di ridurlo nelle proporzioni: cfr. le note a II, 7, 2; III, 3, 1; IV, 1, 6. Il fatto che per Origene, come vedremo, non soltanto il VT presentava valore di simbolo e figura rispetto al NT, ma anche questo rispetto al vangelo eterno, favoriva l'allineamento delle due economie.</p>

  <p class="Normal">Comunque nei <i>Princìpi</i> la superiorità della nuova sulla vecchia economia è rilevata più di una volta, anche se forse più in senso quantitativo che qualitativo, e più da un punto di vista storico che di principio. Con l’avvento di Cristo lo Spirito santo ha effuso i doni della sua grazia molto più largamente che nel passato: e se prima solo qualche privilegiato (Mosè, i profeti) aveva avuto la facoltà di discernere, al di là della lettera, il più vero e profondo significato della parola divina, adesso questa facoltà è concessa nella chiesa ad intere moltitudini: II, 7, 2. A dire il vero, anche gli Scribi e i Farisei avevano posseduto la chiave per interpretare rettamente le scritture secondo lo spirito e non secondo la lettera: IV, 2, 3; ma i Giudei si erano ristretti soltanto alla lettera del testo, immiserendosi nell’osservanza materiale della legge, e cosi si erano privati della possibilità di intendere il vero significato della parola divina: IV, 2, 1. Ciò non avviene nella chiesa, grazie alla fede in Cristo: infatti tutta la economia veterotestamentaria è ordinata a Cristo, e Cristo con la incarnazione e la presenza nella chiesa fornisce a tutti, per poterla intendere, quella chiave che gli Scribi non avevano saputo rettamente adoperare. La scrittura è fitta di misteri e di simboli, non solo il VT ma anche il NT (IV, 2, 3. 9): ma essa è rivelazione di Cristo, e con la sua presenza nella chiesa Cristo l’invera e permette ad ognuno di comprenderne il significato autentico: IV, 1, 6.</p>

  <h4 id="sigil_toc_id_28">Interpretazione</h4>

  <p class="Normal">Origene riferisce come dato tradizionale la convinzione che la sacra scrittura presenta, al di là del senso letterale, un senso spirituale più profondo che sfugge ai più e che può essere raggiunto soltanto dai più degni: I, <i>praef</i>., 8. E la difficoltà di penetrare il senso spirituale della scrittura è stata espressamente voluta dallo Spirito divino ispiratore, per impedire che profonde verità fossero a portata di mano di indegni, che non le avrebbero sapute apprezzare proprio perché conseguite senza fatica: IV, 2, 7. D’altra parte lo studio della scrittura non è presentato da Origene solo come applicazione di carattere teoretico, ma come risultante e coronamento di totale impegno di carattere morale, che merita a chi ne è degno l’aiuto divino indispensabile e sufficiente per poter approfondire la conoscenza della parola divina: ibid. In definitiva, lo stesso spirito che ha ispirato la composizione del testo sacro nei suoi molteplici significati ispira e guida l’interprete: IV, 2, 7; II, 7, 2; I, <i>praef</i>., 8.</p>

  <p class="Normal">La difficoltà di intendere pienamente il senso della parola divina - come abbiamo accennato - consiste specificamente nel fatto che il suo senso più profondo ed essenziale, il senso spirituale, è celato sotto l’espressione letterale, che lo ricopre e lo riveste come un velo, un indumento, un corpo: III, 6, 1; IV, 1, 6; IV, 2, 8. La difficoltà di penetrare lo spirito del testo sacro al di là della lettera ha fatto sì che tanti si siano arrestati, nel contatto con la scrittura, al senso esteriore e carnale: di qui il loro cadere nell’errore, derivato dal fatto che il senso letterale, pur in sé non erroneo, non rappresenta il fine primario che si è proposto lo spirito ispiratore, ma soltanto elemento propedeutico che deve indirizzare al senso più profondo. Venendo a mancare questo approfondimento, la conoscenza della scrittura risulta monca, e ciò provoca l’errore: in esso sono caduti gli Ebrei, fermi nell’osservanza puramente materiale della legge mosaica, il cui vero contenuto era spirituale, e gli Gnostici che un apprezzamento troppo letterale degli antropomorfismi del VT ha spinto a scorgere nel Dio creatore una divinità inferiore al Dio supremo: tale erroneo apprezzamento, anche se non diretto a conclusioni dualiste, è condiviso da molti <i>simpliciores</i> della chiesa: IV, 2, 1.</p>

  <p class="Normal">La distinzione fra significato letterale e significato spirituale che non si escludono ma si integrano a vicenda, ereditata dalla tradizione, viene sviluppata da Origene nel senso di estenderla ad ogni passo della scrittura e di distinguere più tipi di significato spirituale: IV, 2, 4; IV, 3, 5. Ciò è conseguenza, almeno in parte, della pluralità di influssi che hanno operato su lui: dalla tradizione gli veniva l’interpretazione spirituale vera e propria, la tipologia - per dirla con termine moderno -, secondo cui fatti e figure del VT erano da interpretare orizzontalmente come prefigurazione, simbolo di fatti e figure del NT; da Filone soprattutto gli veniva l’interpretazione di tipo morale, che riferiva la lettera del testo sacro alle vicende dell’anima umana in lotta fra il bene ed il male; dagli Gnostici - ma forse non solo da loro - gli veniva la tendenza a interpretare verticalmente le realtà terrene che gli forniva il testo sacro come simbolo di realtà del mondo celeste <a href="#_FtntDown61" id="_FtntUp61">[61]</a>.</p>

  <p class="Normal">Per organizzare e comporre sistematicamente questi disparati influssi Origene è ricorso ad una tripartizione dei sensi della scrittura (IV, 2, 4), connettendoli, sulle tracce di Filone e di Clemente, con la tricotomia antropologica paolina spirito-anima-carne e la distinzione dei cristiani nelle tre categorie dei <i>simpliciores </i>(<i>incipientes), progredientes </i>e<i> perfecti</i> <a href="#_FtntDown62" id="_FtntUp62">[62]</a>, secondo la correlazione</p>

  <p class="Normal">corpo senso letterale <i>incipientes</i></p>

  <p class="Normal">anima senso morale <i>progredientes</i></p>

  <p class="Normal">spirito senso spirituale <i>perfectì</i></p>

  <p class="Normal">Da questa sistemazione emerge chiaramente la minore importanza che Origene annette al senso letterale della scrittura <a href="#_FtntDown63" id="_FtntUp63">[63]</a>: esso è utile per l’edificazione dei molti che non hanno capacità di intendere più a fondo (IV, 2, 6. 8), ma ha valore essenzialmente propedeutico, in quanto deve indirizzare alla ricerca del senso più profondo. Il senso morale, utile per i <i>progredientes</i>, consiste in norme di carattere pratico e morale che si traggono dalla lettera del testo sacro, e molti si possono giovare di loro: IV, 2, 6. Ma l’interesse di Origene è tutto per il senso spirituale, per il senso più profondo della scrittura, accessibile solo a pochi perfetti e solo dopo assiduo e tenace contatto col testo sacro <a href="#_FtntDown64" id="_FtntUp64">[64]</a>. Nella larga esemplificazione che in questo senso Origene fornisce a IV, 3, 6 segg. confluiscono e interferiscono due distinte linee interpretative: da una parte abbiamo l’interpretazione verticale che riferisce le vicende terrene narrate nelle scritture alle vicende celesti delle potenze angeliche e avverse: sfruttando al massimo pochi spunti scritturistici con procedimento in più punti arbitrario, Origene espone qui tutta la sua dottrina delle anime preesistenti e delle loro vicende celesti: IV, 3, 6-12. L'altra linea interpretativa è quella della tradizionale tipologia orizzontale. Ma Origene non si contenta di interpretare il VT come figura del NT ed estende lo stesso criterio interpretativo al NT: se esso da una parte è realtà di fronte al simbolo del VT, dall’altra rappresenta la figura, il simbolo, l’ombra rispetto al vangelo eterno di cui parla l'<i>Apocalisse</i>, cioè rispetto alla piena realizzazione delle promesse divine che avverrà alla fine dei tempi: IV, 3, 13; 6, 8. In questa prospettiva le due linee interpretative coincidono nella concezione origeniana della apocatastasi finale.</p>

  <p class="Normal">Per tornare alla tecnica interpretativa esposta da Origene, vediamo come egli, sùbito dopo aver parlato di tre sensi della scrittura, osservi come alcuni passi di essa siano privi del senso letterale e presentino soltanto un senso morale e uno spirituale: 2, 5 <a href="#_FtntDown65" id="_FtntUp65">[65]</a>. Ci introduciamo così nell’aspetto più arbitrario - almeno agli occhi del lettore moderno - della esegesi origeniana. Per poterlo valutare storicamente dobbiamo considerare l’apprezzamento testuale eccessivamente rigido che costituiva per ogni esegeta antico la base dell’interpretazione, per cui talvolta non si teneva conto, 0 non si voleva tener conto <a href="#_FtntDown66" id="_FtntUp66">[66]</a>, neppure del fatto che la scrittura si esprime spesso in linguaggio figurato: ad una esegesi così rigida il testo sacro presentava spesso difficoltà insormontabili nel senso letterale, presentandosi indegno del carattere di scritto divinamente ispirato. Tale preoccupazione era aumentata dalle esigenze della polemica antignostica e antimarcionita, perché gli eretici spesso fondavano le loro dottrine sull’apprezzamento letterale di passi del VT <a href="#_FtntDown67" id="_FtntUp67">[67]</a>. L’abbandono della lettera in favore dell’interpretazione allegorica eliminava tutte queste difficoltà.</p>

  <p class="Normal">D’altra parte Origene era ben consapevole dell’arbitrio cui si esponeva una indiscriminata interpretazione di tipo allegorico, ben conoscendo gli eccessi cui su questa strada erano giunti gli Gnostici: perciò egli ha cura di rilevare che il senso letterale del testo sacro fa difetto soltanto poche volte (IV, 3, 4), dove tale mancanza ha proprio lo scopo di far capire all’interprete che lì bisogna cercare un senso più profondo (IV, 2, 9; per gli esempi addotti cfr. IV, 3, 1-3) <a href="#_FtntDown68" id="_FtntUp68">[68]</a>; e ammonisce che la ricerca del senso spirituale non deve procedere in maniera indiscriminata, ma deve fondarsi su determinati <i>Princìpi</i>, p. es., rilevando la connessione fra la lettera e il significato spirituale (IV, 2, 9; IV, 3, 4) e cercando di interpretare la scrittura con la scrittura: IV, 3, 5 <a href="#_FtntDown69" id="_FtntUp69">[69]</a>. In definitiva, la semplicità schiva dei tradizionali orpelli retorici con cui si presenta il testo sacro <a href="#_FtntDown70" id="_FtntUp70">[70]</a> non deve trarre in inganno l’interprete: essa è stata voluta proprio per far risaltare la divinità del contenuto: IV, 1, 7; IV, 3, 15.</p>

  <p class="Normal">Molti aspetti dell’esegesi origeniana sconcertano il lettore moderno: e già nell’antichità Origene fu accusato di eccessivo allegorismo. Ma si tenga presente che l’allegorismo era allora norma comune a cristiani e pagani per interpretare i loro testi, e le esigenze della polemica antignostica ne favorivano l’eccesso: i richiami di allora alla lettera del testo a volte erano tutt’altro che obiettivi <a href="#_FtntDown71" id="_FtntUp71">[71]</a>, e comunque l’esegesi di questo tipo facilmente si presentava come opera di persone incolte e incapaci di fare di meglio. Non si dimentichi neppure che proprio Origene ha dato impulso al sistematico studio filologico e letterale della scrittura in ambiente cristiano e che ha cercato di organizzare «scientificamente» anche l’esegesi allegorica. Tutto ciò ha fatto di lui un interprete superiore ai maestri gnostici ed ha privato questi della presunzione di superiorità di fronte al cristiano comune, di cui andavano orgogliosi e che costituiva il loro migliore mezzo di propaganda. Ma soprattutto bisogna cercare di scorgere il valore più autentico dell’esegesi di Origene in armonia con le linee direttrici del suo pensiero: per lui il rapporto fra il testo sacro e il cristiano non si configura staticamente come apprendimento passivo di un contenuto dato, bensì dinamicamente come sforzo da parte del cristiano di penetrare sempre più a fondo il senso inesauribile della parola divina, in relazione al proprio grado di perfezione ed alla tenacia nell’applicazione. In questo senso la distinzione di tre sensi della scrittura e di tre gradi di perfezione fra i cristiani ha valore esclusivamente pratico: in realtà infiniti sono i significati della parola divina e parallelamente infiniti sono i livelli ai quali si può progressivamente partecipare di lei aumentando la propria condizione spirituale. Il rapporto fra il cristiano e la scrittura è per Origene rapporto eminentemente esistenziale, sempre vario e mutevole in relazione alla varia disposizione spirituale, proprio cosi come ci si è già configurato il rapporto fra il cristiano ed il logos. E la corrispondenza non è certo casuale, in quanto la sacra scrittura è espressione e rivelazione del logos.</p>

  <hr/>

  <p class="NotaPie"><a href="#_FtntUp1" id="_FtntDown1">[1]</a> Qui Origene identifica Dio padre col <i>noûs,</i> ma altrove ne parla anche come al di là del <i>noûs</i> e della <i>ousia,</i> secondo un’oscillazione che cogliamo variamente nella filosofia platonica dell’epoca: cfr. I, 1, 6 in nota.</p>

  <p class="NotaPie"><a href="#_FtntUp2" id="_FtntDown2">[2]</a> Origene ha fatto senz’altro suo il concetto platonico secondo cui il bene si identifica con l’essere e il male col non essere: cfr. <i>Co. Io.,</i> II, 13 (7); <i>De Pr.,</i> II, 9, 2; I, 3, 8 in nota.</p>

  <p class="NotaPie"><a href="#_FtntUp3" id="_FtntDown3">[3]</a> Per una possibile interpolazione di Rufino su questo punto cfr. la nota <i>ad loc</i>.</p>

  <p class="NotaPie"><a href="#_FtntUp4" id="_FtntDown4">[4]</a> I, 2, 6 si parla di unità del Padre del Figlio quanto alla <i>natura </i>e alla <i>substantia</i>. Ma si tratta almeno in parte di interpolazione rufiniana. Su questo e sull’uso e il valore di termini come <i>hypostasis, ousia, </i>ecc. cfr. le note a I, 2, 2. 6.</p>

  <p class="NotaPie"><a href="#_FtntUp5" id="_FtntDown5">[5]</a> In questo senso Origene a <i>Co. Io</i>., I, 2-3, sulle tracce dell’evangelista, distingue il Padre come ὁ θεός dal Figlio θεός.</p>

  <p class="NotaPie"><a href="#_FtntUp6" id="_FtntDown6">[6]</a> Origene non ammette un mondo delle idee autonomo e separato alla maniera di Platone, ma lo colloca nel logos, alla maniera di Filone e di altri filosofi medioplatonici (I, 2, 2; I, 4, 4-5; II, 3, 6).</p>

  <p class="NotaPie"><a href="#_FtntUp7" id="_FtntDown7">[7]</a> Delle <i>epinoiai</i> del Figlio Origene tratta lungamente nel libro I del <i>Commento a Giovanni</i>.</p>

  <p class="NotaPie"><a href="#_FtntUp8" id="_FtntDown8">[8]</a> Sulla sua funzione soteriologica cfr. la nota a II, 6, 3.</p>

  <p class="NotaPie"><a href="#_FtntUp9" id="_FtntDown9">[9]</a> Ma anche se Origene è giunto a considerare lo Spirito santo come creatura, è fuor di dubbio che egli l’ha considerato come creatura assolutamente inconguagliabile con le altre creature create dal nulla: infatti lo Spirito santo, come dimostrano le sue prerogative, è di natura e di carattere divino: cfr. <i>infra</i></p>

  <p class="NotaPie"><a href="#_FtntUp10" id="_FtntDown10">[10]</a> In definitiva, il termine procedere che diventerà tecnico per esprimere la derivazione dello Spirito santo dal Padre per mezzo del Figlio ebbe per i teologi greci soltanto valore limitativo e negativo, in quanto escludeva che tale derivazione potesse essere considerata come un'altra generazione parallela a quella del Figlio o come un atto creativo alla pari di quello da cui aveva tratto origine il mondo. Ma sulle modalità di questa processione non era possibile affermare alcunché di preciso.</p>

  <p class="NotaPie"><a href="#_FtntUp11" id="_FtntDown11">[11]</a> Altrove (<i>Co</i>. <i>Io.,</i> II, 10 [6]) Origene le definisce tre <i>ipostasi,</i> cioè tre realtà distinte e individue.</p>

  <p class="NotaPie"><a href="#_FtntUp12" id="_FtntDown12">[12]</a> Si rilevi il carattere dinamico di questa definizione: anche lo Spirito santo è definito potenza santificante (I, 1, 3). Da Origene Dio è concepito più come fare che come essere: e collocata in questa prospettiva la sua concezione dell’unità del Padre e del Figlio vista come unità di volere e di azione acquista particolare risalto e significato. Tale aspetto dinamico caratterizza i punti più svariati della dottrina origeniana.</p>

  <p class="NotaPie"><a href="#_FtntUp13" id="_FtntDown13">[13]</a> IV, 4, 5 si parla di <i>una et incorporea natura trinitatis:</i> ma l’espressione solleva qualche riserva quanto all’autenticità, soprattutto per <i>una natura</i>: cfr. la nota <i>ad loc</i>.</p>

  <p class="NotaPie"><a href="#_FtntUp14" id="_FtntDown14">[14]</a> Ciò vale soprattutto per lo Spirito santo, in quanto Origene tende .a risolvere il rapporto Dio-mondo attraverso la sola mediazione del Figlio (= logos). Di qui il carattere accessorio che talvolta rivela la funzione dello Spirito santo.</p>

  <p class="NotaPie"><a href="#_FtntUp15" id="_FtntDown15">[15]</a> Cfr. anche <i>Co. Io.,</i> II, 10 (6).</p>

  <p class="NotaPie"><a href="#_FtntUp16" id="_FtntDown16">[16]</a> I, 3, 7 è scritto <i>nihil in trinitate maius minusve dicendum est</i>: l’espressione è stata considerata interpolata da Rufino in quanto contraddittoria rispetto alla gradazione introdotta poco prima (I, 3, 5) fra le tre ipostasi divine. Ma forse l’espressione può essere considerata autentica, a patto di darle una portata molto specifica e ristretta in relazione al contesto: cfr. la nota <i>ad loc</i>.</p>

  <p class="NotaPie"><a href="#_FtntUp17" id="_FtntDown17">[17]</a> Per questa dottrina, che irrigidisce e deforma la distinzione paolina fra spirito-anima-carne, cfr. <span class="Vers">F.-M.</span> <span class="Vers">Sagnar</span>., <i>La gnose valentinienne et le témoignage de Saint Irénée,</i> Paris, 1947.</p>

  <p class="NotaPie"><a href="#_FtntUp18" id="_FtntDown18">[18]</a> Questa dottrina, variamente esposta nei <i>Princìpi,</i> è ricordata più o meno di passaggio anche in altre opere: cfr. I, 7, 4 in nota. Origene la armonizza con il dogma della creazione di tutti gli esseri, anche di quelli razionali, da parte di Dio, che gli veniva dalla tradizione ecclesiastica e che egli variamente ricorda: cfr., p. es., I, <i>praef</i>., 4; I, 7, 1.</p>

  <p class="NotaPie"><a href="#_FtntUp19" id="_FtntDown19">[19]</a> Il libero arbitrio rappresenta per Origene carattere costitutivo ed essenziale della natura della creatura razionale (II, 1, 2) e fondamento della diversità per cui le singole creature si distinguono e si determinane individualmente una rispetto all'altra: III, 6, 7.</p>

  <p class="NotaPie"><a href="#_FtntUp20" id="_FtntDown20">[20]</a> Fra esse fa spicco l’anima di Cristo, cioè quella creatura che più di ogni altra ha aderito col massimo di vigore e di intensità al logos sì da meritare di unirsi a lui indefettibilmente e da costituire, al momento della incarnazione, l’anima del corpo rivestito dal logos: II, 6, 3-6.</p>

  <p class="NotaPie"><a href="#_FtntUp21" id="_FtntDown21">[21]</a> lo stesso vale per tutta la natura materiale, che perciò non può essere definita intrinsecamente cattiva. La concezione origeniana delle anime preesistenti ai corpi e cadute in essi per effetto del peccato ha fatto pensare che su di lui si sia esercitato l’influsso gnostico. Ma si tratta di dottrina di origine platonica e diffusa in area ben più ampia di quella specificamente gnostica, e Origene proprio con Platone la connette esplicitamente: <i>C. Cels</i>., IV, 40. Per di più egli se ne serve - come abbiamo rilevato - proprio in funzione antignostica. E rispetto a Platone va notato che egli se ne serve in funzione soteriologica, senza annettere apprezzabile importanza alla sua funzione gnoseologica, fondamentale in quello: cfr. la nota a I, 7, 4. A sostegno scritturistico Origene adduce costantemente gli esempi di Giacobbe Geremia e Giovanni da cui ricavare una elezione divina anteriore alla nascita, e perciò compatibile con la giustizia e imparzialità di Dio solo a condizione di ipotizzare meriti anteriori alla nascita che giustificassero il favore divino: I, 7, 4; II, 9, 5. 7; III, 3, 5; III, 4, 1. Ma al suo acume non sfuggiva la scarsa forza probatoria di questi esempi (cfr. l'inizio di II, 9, 7): di qui la cautela con cui la dottrina è introdotta solo a titolo di ipotesi: II, 9, 6.</p>

  <p class="NotaPie"><a href="#_FtntUp22" id="_FtntDown22">[22]</a> Cfr. L'<i>immaculatae permanent </i>di I, 5, 5<i></i>.</p>

  <p class="NotaPie"><a href="#_FtntUp23" id="_FtntDown23">[23]</a> Questa armonizzazione dei vari dati origeniani sulla questione non esclude che Origene possa aver oscillato talvolta verso la concezione più tipicamente greca del ritorno puro e semplice alla condizione originaria da parte della totalità delle creature razionali. Ma a noi qui basta rilevare la presenza in lui anche della concezione del progresso graduale dall’inizio alla fine: si tratta del resto di concezione tradizionale in ambiente alessandrino: cfr. la nota a III, 6, 1.</p>

  <p class="NotaPie"><a href="#_FtntUp24" id="_FtntDown24">[24]</a> La stessa osservazione va fatta a proposito dell’Anat. II del 553 fiduciosamente inserito dal Koetschau per colmare una presunta lacuna a II, 8, 3, dove si parla di caduta dei cherubini troni angeli, ecc.: sappiamo infatti che questi anatematismi prendono di mira non direttamente Origene bensì l’origenismo del vi secolo: cfr. il cap. 1 di questa <i>Introduzione</i>. Sulla supposta lacuna cfr. la nota <i>ad loc</i>.</p>

  <p class="NotaPie"><a href="#_FtntUp25" id="_FtntDown25">[25]</a> Per l’altra eccezione costituita dalle creature razionali incorporate in corpi umani non per demerito ma per recare aiuto alle creature peccatrici cfr. <i>infra</i>. Per l’esame dettagliato di questo e degli altri passi che riguardano questo problema cfr. anche quanto ho osservato in « Riv. Cult. Class, e Med. », 1962, pp. 180 segg.</p>

  <p class="NotaPie"><a href="#_FtntUp26" id="_FtntDown26">[26]</a> Ma proprio questo carattere di assolutezza può costituire il punto debole di questo passo: sappiamo infatti che almeno l’anima di Cristo non aveva peccato. Si noti che Origene qui sembra interessato non tanto a rilevare l’universalità del peccato quanto la sua natura, alla luce della concezione platonica secondo cui il male è carenza di bene.</p>

  <p class="NotaPie"><a href="#_FtntUp27" id="_FtntDown27">[27]</a> Si noti in questo senso che proprio a Rufino dobbiamo il passo di II, 9, 2 che è il più significativo nel prospettare la caduta delle creature razionali come universale.</p>

  <p class="NotaPie"><a href="#_FtntUp28" id="_FtntDown28">[28]</a> Cfr. anche <i>Ho. Ez</i>., 1, 1 e <span class="Vers">Hier</span>., <i>In Eph</i>., I, PL XXVI, 477, di sicura derivazione origeniana. Per la natura angelica di queste creature cfr. la nota a II, 9, 7.</p>

  <p class="NotaPie"><a href="#_FtntUp29" id="_FtntDown29">[29]</a> Cfr. l’interesse di Origene già a partire da I, <i>praef</i>., 8 seg. A IV, 3, 15 egli osserva che al termine ἀσώματος della filosofia greca corrisponde per significato nella scrittura ἀόρατος.</p>

  <p class="NotaPie"><a href="#_FtntUp30" id="_FtntDown30">[30]</a> Cor., 15, 44 costituisce il fulcro della dottrina origeniana della permanenza del corpo nell’apocatastasi finale. La discussione su questo problema è anche ripresa sommariamente nella ricapitolazione finale (IV, 4, 8).</p>

  <p class="NotaPie"><a href="#_FtntUp31" id="_FtntDown31">[31]</a> Cfr. I, <i>praef.,</i> 3. Per la testimonianza di Atanasio cfr. <i>Decr. Nic. </i>Syn., <i>27</i></p>

  <p class="NotaPie"><a href="#_FtntUp32" id="_FtntDown32">[32]</a> Rileviamo ancora che la concordanza fra Rufino e Girolamo non permette di revocare in dubbio questa sospensione di giudizio da parte di Origene.</p>

  <p class="NotaPie"><a href="#_FtntUp33" id="_FtntDown33">[33]</a> Cfr., p. es., in senso favorevole all’incorporeità finale <i>Co. Io</i>., I, 17 e <i>Martyr</i>., 3 e 13, dove l’argomento dell’opera spinge ad esasperare il dualismo anima-corpo e il disprezzo per quest’ultimo. Ma a <i>Co. Mat</i>. XVII, 30 si parla di corpi celesti dei risorti uguali a quelli degli angeli. E qualche passo in cui Origene parla di condizione finale fuori dal corpo (<i>Co</i>. <i>Io</i>., XIII, 14) può essere inteso in senso relativo, cioè in riferimento soltanto al corpo pesante da cui siamo oppressi in questa terra.</p>

  <p class="NotaPie"><a href="#_FtntUp34" id="_FtntDown34">[34]</a> Ma al tempo di Origene tale concezione era generalizzata anche in ambiente platonico: cfr. la nota a II, 1, 4</p>

  <p class="NotaPie"><a href="#_FtntUp35" id="_FtntDown35">[35]</a> La dottrina del corpo delle creature razionali elaborata da Origene con le sue sottigliezze e incertezze era tale da provocare facilmente l’accusa a carico del suo autore di affermare la metensomatosi (o metempsicosi che dir si voglia): tale accusa in effetto è stata ripetutamente mossa ad Origene dagli antichi e variamente ripresa dai moderni: cfr. da ultimo <span class="Vers">Kettler</span>, op. cit., pp. 18 segg. Per la discussione sull’unico passo dei Princìpi in cui Origene tratta <i>ex professo</i> della questione con soluzione negativa, come è costretto ad ammettere lo stesso Girolamo, cfr. le note a I, 8, 4. In linea generale basterà qui ricordare che senza dubbio la concezione origeniana del rapporto anima-corpo lo portava a considerare con interesse la dottrina della metensomatosi: cfr., p. es., la problematica esposta a <i>Co. Io</i>., VI, 14 (7). Ma è altrettanto fuor di dubbio che, in ossequio all’insegnamento tradizionale della chiesa, Origene ha ripetutamente condannato questa dottrina: cfr., p. es., <i>Co. Io</i>., VI, 11 (7): <i>C. Cels</i>., I, 13: VII, 32 e i passi riportati da Panfilo a <i>Apol</i>., PG XVII, 608 segg. Si veda con quanta precisione a <i>C. Cels</i>., V, 29 Origene distingue la dottrina della incorporazione delle anime in corpi umani da quella della trasmigrazione da un corpo all’altro.</p>

  <p class="NotaPie"><a href="#_FtntUp36" id="_FtntDown36">[36]</a> Che invece risulta negata dalla teoria dell’incorporeità finale. Sull’esistenza della materia <i>per intervalla</i> cfr. <i>infra</i>.</p>

  <p class="NotaPie"><a href="#_FtntUp37" id="_FtntDown37">[37]</a> Il problema del corpo delle creature razionali è trattato da Origene sempre in relazione alla apocatastasi finale, per far quadrare la sua dottrina col dogma della resurrezione dei corpi. Ma dalla equazione fine = principio se ne ricava l’estensione alla condizione iniziale. A questo proposito Origene ama distinguere la creazione di <i>Gen</i>., 1, 27 (l’uomo ad immagine = anima = creatura razionale) da quella di 2, 7 (uomo fatto di polvere = corpo derivante dal peccato): cfr., p. es., <i>Co. Io</i>., XX, 22 (20). Ma a volte Origene, sulle tracce di Filone (<i>Quaest. Gen</i>., 53) e degli Gnostici (<i>Exc. ex Theod</i>., 51), riferisce al corpo rivestito dai progenitori in conseguenza del peccato le tuniche di pelle di Gen., 3, 21: in questo ordine d’idee la creazione di <i>Gen</i>., 2, 7 poteva essere da lui riferita al corpo sottile e luminoso di cui Adamo (= creature razionali) era rivestito nel paradiso (= condizione iniziale di perfezione). In questo senso si può addurre un passo di Procopio (PG LXXXVII, 221) la cui provenienza origeniana può difficilmente essere revocata in dubbio: cfr. quanto ho osservato a questo proposito in « Aevum », 1962, pp. 370 segg.</p>

  <p class="NotaPie"><a href="#_FtntUp38" id="_FtntDown38">[38]</a> In effetto, anche tenendo conto delle alterazioni rufiniane, essa risulta molto meno sviluppata dell’altra nei Princìpi. E proprio in un passo tramandato da Girolamo si coglie a suo riguardo una sottolineata sfumatura ipotetica da parte di Origene: cfr. IV, 4, 8.</p>

  <p class="NotaPie"><a href="#_FtntUp39" id="_FtntDown39">[39]</a> Si noti la perfetta corrispondenza fra I, 3, 3 e <i>Co. Io</i>., I, 17 (18) nel riferimento al <i>Pastore</i> di Erma</p>

  <p class="NotaPie"><a href="#_FtntUp40" id="_FtntDown40">[40]</a> Per valutare esattamente questo concetto origeniano, si tenga presente che per una mentalità platonica il mondo delle forme ideale era assolutamente reale. E nello stesso ordine d’idee a <i>Co. Io</i>., XIX, 22 (5) il logos è definito mondo molteplice e vario.</p>

  <p class="NotaPie"><a href="#_FtntUp41" id="_FtntDown41">[41]</a> Cfr. anche <i>C. Cels</i>., IV, 69. Sulla base di questa concezione Origene rileva l’esistenza della materia <i>per intervalla</i>, cioè ogni volta che i movimenti delle creature razionali renderanno necessaria la sua presenza e la sua creazione da parte di Dio.</p>

  <p class="NotaPie"><a href="#_FtntUp42" id="_FtntDown42">[42]</a> Che comunque abbiamo visto ben messo in evidenza a II, 3, 5.</p>

  <p class="NotaPie"><a href="#_FtntUp43" id="_FtntDown43">[43]</a> Cioè il nostro attuale mondo quale risulta in ogni sua parte da vari movimenti delle creature razionali.</p>

  <p class="NotaPie"><a href="#_FtntUp44" id="_FtntDown44">[44]</a> Si aggiunga che Origene colloca in zone del cielo diverse (= più basse) da quelle abitate dai beati (= angeli) i demoni, che per altro sono all’opera anche nel mondo terrestre a danno degli uomini: IV, 3, 9; III, 2 <i>passim</i>, I, 6, 3.</p>

  <p class="NotaPie"><a href="#_FtntUp45" id="_FtntDown45">[45]</a> In quanto sede finale, essa è stata anche sede iniziale = paradiso (terrestre). E in tal senso si leggono varie affermazioni in Origene. Fa eccezione II, n, 6 dove il paradiso viene collocato su questa terra (= arida). Ma si tratta di un contesto in cui Origene non tien conto della distinzione arida-terra vera tanto rilevata altrove: cfr. la nota <i>ad loc</i>.</p>

  <p class="NotaPie"><a href="#_FtntUp46" id="_FtntDown46">[46]</a> Cioè il mondo divino del pleroma e il mondo della materia prodotto dalla degradazione e dal peccato.</p>

  <p class="NotaPie"><a href="#_FtntUp47" id="_FtntDown47">[47]</a> Cfr. <i>C. Cels</i>., VII, 31.</p>

  <p class="NotaPie"><a href="#_FtntUp48" id="_FtntDown48">[48]</a> Perciò la condizione stessa dell’anima umana è derivata dal peccato e tutte le anime sono creature peccatrici ad eccezione dell'anima di Cristo e dei pochi eletti incorporati in corpi umani per essere di aiuto alle altre anime: cfr. <i>supra</i>. Il peccato di Adamo simboleggia la caduta di tutte le anime (e delle creature razionali in genere): cfr. la nota a III, 5, 1.</p>

  <p class="NotaPie"><a href="#_FtntUp49" id="_FtntDown49">[49]</a> Per gl’indispensabili riferimenti cfr. la nota <i>ad loc</i>. Si noti però che nella tradizione filosofica il collegamento fra i concetti di anima e di freddo non provocava il deprezzamento dell’anima, come vediamo invece in Origene. Tale deprezzamento in connessione col concetto di freddo è invece attestato in area gnostica: cfr. <i>Evang. Verit</i>., 34. D’altra parte il deprezzamento dell’anima si aveva già nello schema spirito-anima-carne di cui ci occuperemo or ora. E cfr. anche quanto ho osservato in « Riv. St. Lett. Relig. », 1966, pp. 9 segg.</p>

  <p class="NotaPie"><a href="#_FtntUp50" id="_FtntDown50">[50]</a> Per Origene la personalità dell’uomo si identifica sostanzialmente con l’anima; il corpo ha soltanto funzione accessoria: cfr. la definizione di IV, 2, 7 <i>dico uomini le anime che si servono dei corpi</i>. È superfluo rilevare ancora che, secondo la concezione della corporeità iniziale e finale delle creature razionali, l’anima a causa del peccato ha rivestito un corpo più pesante e spesso di quello di cui prima era dotata, o meglio, ha subito la trasformazione di quello stesso corpo da leggero e sottile a spesso e pesante: cfr. <i>supra</i>.</p>

  <p class="NotaPie"><a href="#_FtntUp51" id="_FtntDown51">[51]</a> Non si deve neppure trascurare l’oscillazione di Origene in merito alla natura del corpo che ora è visto come elemento accessorio del composto umano e destinato anche lui alla salvezza (= trasformazione da corpo pesante a corpo sottile e celeste): oltre i passi già citati a II, 3 e III, 6, cfr. <i>Dial. c. Her</i>., 7; ora invece, con maggiore aderenza al tradizionale dualismo platonico, ed anche in riferimento al concetto paolino di carne, è visto come principio attivo che contrasta l’azione dello spirito sull’uomo: cfr. III, 4, 2.</p>

  <p class="NotaPie"><a href="#_FtntUp52" id="_FtntDown52">[52]</a> Sull’arbitrarietà delle accuse di semipelagianesimo mosse ad Origene cfr. la nota a III, 1, 19.</p>

  <p class="NotaPie"><a href="#_FtntUp53" id="_FtntDown53">[53]</a> La distinzione fra sapienza del mondo e sapienza dei principi di questo mondo permette a Origene valutazione non negativa delle scienze profane che erano a base della istruzione scolastica dell’epoca: cfr. le note a III, 3, 2.</p>

  <p class="NotaPie"><a href="#_FtntUp54" id="_FtntDown54">[54]</a> Sulle oscillazioni di Origene nel rapporto fra demonio e tentazione cfr. la nota a III, 2, 2.</p>

  <p class="NotaPie"><a href="#_FtntUp55" id="_FtntDown55">[55]</a> I, 3, 8 la radice del peccato delle creature razionali è vista ellenisticamente nel κόρος nella <i>satietas</i> di bene che spinge al male: cfr. nota <i>ad loc</i>. Quanto al peccato di Satana, Origene ora lo considera di superbia ora di invidia: cfr. le note a I, 5, 5 e IV, 1, 12.</p>

  <p class="NotaPie"><a href="#_FtntUp56" id="_FtntDown56">[56]</a> Sull’immagine di Dio che può essere offuscata dal peccato, ma non andar perduta cfr. la nota a IV, 4, 10.</p>

  <p class="NotaPie"><a href="#_FtntUp57" id="_FtntDown57">[57]</a> Abbiamo qui uno dei pochi spunti di carattere mistico in quest’opera di carattere eminentemente speculativo. Per il motivo dei sensi spirituali cfr. I, 1, 9; IV, 4, 10 e note; per il motivo dell’ascesa, ma limitato alla vita ultraterrena cfr. II, n, 6-7.</p>

  <p class="NotaPie"><a href="#_FtntUp58" id="_FtntDown58">[58]</a> A volte egli sembra prospettarlo come progresso senza fine: cfr. la nota a II, 3, 7.</p>

  <p class="NotaPie"><a href="#_FtntUp59" id="_FtntDown59">[59]</a> Origene qui non sembra tener conto della distinzione fra arida-terra e firmamento-cielo variamente introdotta altrove: cfr. le note <i>ad loc</i>.</p>

  <p class="NotaPie"><a href="#_FtntUp60" id="_FtntDown60">[60]</a> In questo contesto cosi ellenicamente intellettualistico non si fa più parola, secondo il passo riferito da Girolamo, del corpo delle creature razionali: ma cfr. quanto abbiamo già osservato supra sulle incertezze di Origene in argomento.</p>

  <p class="NotaPie"><a href="#_FtntUp61" id="_FtntDown61">[61]</a> Non so quanto a ragione si consideri tipicamente gnostico questo tipo di interpretazione scritturistica, di cui cogliamo tracce nel più antico ambiente giudeocristiano: si veda, p. es., la vecchia interpretazione della parabola evangelica del buon Samaritano ricordata da Origene a <i>Ho. Luc</i>., 34, 3, dove il mercante che scendeva da Gerusalemme a Gerico è assunto come simbolo di Adamo caduto dal paradiso (collocato in cielo) sulla terra. Interpretazioni di questo genere potevano anche originare da ambienti influenzati dalla letteratura apocalittica, che non sarebbe corretto assimilare senz’altro allo gnosticismo. E sull’importanza che ha la dimensione verticale nell’esegesi cristiana ha di recente attirato l’attenzione <span class="Vers">Crouzel</span>, in «Bull. Litt. Eccl. », 1964, pp. 161 segg. Per l’affinità fra l’esegesi origeniana e l’esegesi gnostica nei procedimenti tecnici sui quali si fonda l’interpretazione della scrittura cfr. quanto ho osservato in « Vetera Christianorum », 1966, pp. 111 segg.</p>

  <p class="NotaPie"><a href="#_FtntUp62" id="_FtntDown62">[62]</a> Per il valore relativo di questa tripartizione cfr. <i>infra</i> e la nota a IV, 2, 4. Pur influenzata dagli Gnostici, tale distinzione sia in Clemente sia in Origene è svincolata dalla dottrina delle nature diverse di uomini (cfr. la nota a IV, 1, 7): per loro è dovere di ogni cristiano cercare di passare da una categoria all’altra perfezionando la propria conoscenza e la propria Santità. Così configurata, la distinzione ha buoni punti di appoggio nel NT.</p>

  <p class="NotaPie"><a href="#_FtntUp63" id="_FtntDown63">[63]</a> Anche questa affermazione va intesa in senso del tutto relativo, cioè in relazione all’importanza che Origene annette all’interpretazione spirituale. Ma in assoluto si tenga presente che proprio Origene ha cominciato in ambiente cristiano nei suoi Commentari il sistematico studio del significato letterale del testo sacro, esaminandolo anche dal punto di vista filologico. Si pensi agli <i>Hexapla</i> e a tante discussioni di carattere filologico che leggiamo, p. es., nel <i>Commento a Giovanni</i>. Il confronto con i coevi - o quasi - commenti di Ippolito permette di apprezzare la maggiore completezza dell’interpretazione origeniana anche sotto l’aspetto filologico e letterale.</p>

  <p class="NotaPie"><a href="#_FtntUp64" id="_FtntDown64">[64]</a> IV, 2, 4 Origene fonda la tripartizione dei sensi scritturistici su <i>Prov</i>., 22, 20 seg. e su Erma, <i>Past</i>., Vis. II, 4, 3: altrove sfrutta anche altri passi: cfr. la nota <i>ad hoc</i>. È stato giustamente osservato come tale distinzione abbia avuto per Origene valore più teorico che pratico: in definitiva egli il più delle volte è solito interpretare la scrittura sotto un duplice aspetto: prima letteralmente e poi scoprendovi un significato allegorico variamente atteggiato: cristologico, escatologico, morale, ecc. Per più completo ragguaglio sull’argomento cfr. <span class="Vers">Daniélou</span>, <i>Origène</i>, pp. 139 segg.; <span class="Vers">H. De Lubac</span>, <i>Histoire et Esprit</i>, Paris, 1950.</p>

  <p class="NotaPie"><a href="#_FtntUp65" id="_FtntDown65">[65]</a> L’interesse di Origene per il vero e proprio senso morale è molto ristretto: l’importanza di questa affermazione sta nel fatto che essa esclude per alcuni punti della scrittura l’autonomia del senso letterale: cfr. <i>infra</i>.</p>

  <p class="NotaPie"><a href="#_FtntUp66" id="_FtntDown66">[66]</a> In realtà Origene sa ben riconoscere le figure del discorso e il loro valore in un determinato contesto: cfr. III, 1, 11. Cfr. anche la nota a IV, 2, 5.</p>

  <p class="NotaPie"><a href="#_FtntUp67" id="_FtntDown67">[67]</a> In effetto gli Gnostici usavano ed abusavano dell’interpretazione allegorica: ma ai fini di dimostrare la distinzione del demiurgo del VT dal Dio supremo, e il suo carattere di divinità inferiore, essi facevano gran conto di passi veterotestamentari in cui Dio è rappresentato con tratti accentuatamente antropomorfi, interpretandoli in senso rigidamente letterale: cfr. quanto Origene osserva a II, 4 e 5, e <i>infra</i>.</p>

  <p class="NotaPie"><a href="#_FtntUp68" id="_FtntDown68">[68]</a> Fra essi Origene adduce anche i tratti antropomorfi con cui Dio è rappresentato nei primi capitoli della Genesi, oltre che espressioni di carattere figurato come <i>Mt</i>., 4, 8.</p>

  <p class="NotaPie"><a href="#_FtntUp69" id="_FtntDown69">[69]</a> In sostanza Origene riprende il vecchio criterio della filologia alessandrina di interpretare Omero con Omero. Per lo studio dei procedimenti tecnici usati da Origene nell’interpretazione del testo sacro cfr. il mio articolo citato a nota 61.</p>

  <p class="NotaPie"><a href="#_FtntUp70" id="_FtntDown70">[70]</a> Forse Origene rileva questo carattere di semplicità come espressamente voluto dallo spirito ispiratore in opposizione alle critiche che i pagani muovevano allo stile di alcuni libri della scrittura, troppo dimesso e semplice per il loro gusto formato sui canoni della tradizionale retorica.</p>

  <p class="NotaPie"><a href="#_FtntUp71" id="_FtntDown71">[71]</a> Si pensi, p. es., a Tertulliano che in polemica contro gli Gnostici si richiama alla lettera del testo sacro, ma in polemica con gli Ebrei si vale ampiamente della tradizionale tipologia.</p>
  <div class="fixedButton">
    <a href="#start"><img src="../Images/Flecha.png" width="50%"/></a>
  </div>
</body>
</html>
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta name="viewport" content="width=device-width, initial-scale=1.0"/>
  <title>Divina Commedia di Dante: Inferno</title>
  <meta content="http://www.w3.org/1999/xhtml; charset=utf-8" http-equiv="Content-Type"/>
  <link href="../Styles/stylesheet.css" type="text/css" rel="stylesheet"/>
</head>

<body id="start">
<p class="pT3but"><a href="index.html" class="butXL">indice</a></p>
  <h3>LA DIVINA COMMEDIA<br/>di <i>Dante Alighieri</i></h3>

  <h1 id="id_36">PURGATORIO</h1>

  <h2 id="id_37">CANTO I</h2>

  <p class="quote">[Comincia la seconda parte overo cantica de la Comedia di Dante Allaghieri di Firenze, ne la quale parte si purgano li commessi peccati e vizi de' quali l'uomo è confesso e pentuto con animo di sodisfazione; e contiene XXXIII canti. Qui sono quelli che sperano di venire quando che sia a le beate genti.]</p>

  <p class="terzina">Per correr miglior acque alza le vele<br/>omai la navicella del mio ingegno,<br/>che lascia dietro a sé mar sì crudele;</p>

  <p class="terzina">e canterò di quel secondo regno<br/>dove l'umano spirito si purga<br/>e di salire al ciel diventa degno.</p>

  <p class="terzina">Ma qui la morta poesì resurga,<br/>o sante Muse, poi che vostro sono;<br/>e qui Calïopè alquanto surga,</p>

  <p class="terzina">seguitando il mio canto con quel suono<br/>di cui le Piche misere sentiro<br/>lo colpo tal, che disperar perdono.</p>

  <p class="terzina">Dolce color d'orïental zaffiro,<br/>che s'accoglieva nel sereno aspetto<br/>del mezzo, puro infino al primo giro,</p>

  <p class="terzina">a li occhi miei ricominciò diletto,<br/>tosto ch'io usci' fuor de l'aura morta<br/>che m'avea contristati li occhi e 'l petto.</p>

  <p class="terzina">Lo bel pianeto che d'amar conforta<br/>faceva tutto rider l'orïente,<br/>velando i Pesci ch'erano in sua scorta.</p>

  <p class="terzina">I' mi volsi a man destra, e puosi mente<br/>a l'altro polo, e vidi quattro stelle<br/>non viste mai fuor ch'a la prima gente.</p>

  <p class="terzina">Goder pareva 'l ciel di lor fiammelle:<br/>oh settentrïonal vedovo sito,<br/>poi che privato se' di mirar quelle!</p>

  <p class="terzina">Com' io da loro sguardo fui partito,<br/>un poco me volgendo a l'altro polo,<br/>là onde 'l Carro già era sparito,</p>

  <p class="terzina">vidi presso di me un veglio solo,<br/>degno di tanta reverenza in vista,<br/>che più non dee a padre alcun figliuolo.</p>

  <p class="terzina">Lunga la barba e di pel bianco mista<br/>portava, a' suoi capelli simigliante,<br/>de' quai cadeva al petto doppia lista.</p>

  <p class="terzina">Li raggi de le quattro luci sante<br/>fregiavan sì la sua faccia di lume,<br/>ch'i' 'l vedea come 'l sol fosse davante.</p>

  <p class="terzina">«Chi siete voi che contro al cieco fiume<br/>fuggita avete la pregione etterna?»,<br/>diss' el, movendo quelle oneste piume.</p>

  <p class="terzina">«Chi v'ha guidati, o che vi fu lucerna,<br/>uscendo fuor de la profonda notte<br/>che sempre nera fa la valle inferna?</p>

  <p class="terzina">Son le leggi d'abisso così rotte?<br/>o è mutato in ciel novo consiglio,<br/>che, dannati, venite a le mie grotte?».</p>

  <p class="terzina">Lo duca mio allor mi diè di piglio,<br/>e con parole e con mani e con cenni<br/>reverenti mi fé le gambe e 'l ciglio.</p>

  <p class="terzina">Poscia rispuose lui: «Da me non venni:<br/>donna scese del ciel, per li cui prieghi<br/>de la mia compagnia costui sovvenni.</p>

  <p class="terzina">Ma da ch'è tuo voler che più si spieghi<br/>di nostra condizion com' ell' è vera,<br/>esser non puote il mio che a te si nieghi.</p>

  <p class="terzina">Questi non vide mai l'ultima sera;<br/>ma per la sua follia le fu sì presso,<br/>che molto poco tempo a volger era.</p>

  <p class="terzina">Sì com' io dissi, fui mandato ad esso<br/>per lui campare; e non lì era altra via<br/>che questa per la quale i' mi son messo.</p>

  <p class="terzina">Mostrata ho lui tutta la gente ria;<br/>e ora intendo mostrar quelli spirti<br/>che purgan sé sotto la tua balìa.</p>

  <p class="terzina">Com' io l'ho tratto, saria lungo a dirti;<br/>de l'alto scende virtù che m'aiuta<br/>conducerlo a vederti e a udirti.</p>

  <p class="terzina">Or ti piaccia gradir la sua venuta:<br/>libertà va cercando, ch'è sì cara,<br/>come sa chi per lei vita rifiuta.</p>

  <p class="terzina">Tu 'l sai, ché non ti fu per lei amara<br/>in Utica la morte, ove lasciasti<br/>la vesta ch'al gran dì sarà sì chiara.</p>

  <p class="terzina">Non son li editti etterni per noi guasti,<br/>ché questi vive e Minòs me non lega;<br/>ma son del cerchio ove son li occhi casti</p>

  <p class="terzina">di Marzia tua, che 'n vista ancor ti priega,<br/>o santo petto, che per tua la tegni:<br/>per lo suo amore adunque a noi ti piega.</p>

  <p class="terzina">Lasciane andar per li tuoi sette regni;<br/>grazie riporterò di te a lei,<br/>se d'esser mentovato là giù degni».</p>

  <p class="terzina">«Marzïa piacque tanto a li occhi miei<br/>mentre ch'i' fu' di là», diss' elli allora,<br/>«che quante grazie volse da me, fei.</p>

  <p class="terzina">Or che di là dal mal fiume dimora,<br/>più muover non mi può, per quella legge<br/>che fatta fu quando me n'usci' fora.</p>

  <p class="terzina">Ma se donna del ciel ti move e regge,<br/>come tu di', non c'è mestier lusinghe:<br/>bastisi ben che per lei mi richegge.</p>

  <p class="terzina">Va dunque, e fa che tu costui ricinghe<br/>d'un giunco schietto e che li lavi 'l viso,<br/>sì ch'ogne sucidume quindi stinghe;</p>

  <p class="terzina">ché non si converria, l'occhio sorpriso<br/>d'alcuna nebbia, andar dinanzi al primo<br/>ministro, ch'è di quei di paradiso.</p>

  <p class="terzina">Questa isoletta intorno ad imo ad imo,<br/>là giù colà dove la batte l'onda,<br/>porta di giunchi sovra 'l molle limo:</p>

  <p class="terzina">null' altra pianta che facesse fronda<br/>o indurasse, vi puote aver vita,<br/>però ch'a le percosse non seconda.</p>

  <p class="terzina">Poscia non sia di qua vostra reddita;<br/>lo sol vi mosterrà, che surge omai,<br/>prendere il monte a più lieve salita».</p>

  <p class="terzina">Così sparì; e io sù mi levai<br/>sanza parlare, e tutto mi ritrassi<br/>al duca mio, e li occhi a lui drizzai.</p>

  <p class="terzina">El cominciò: «Figliuol, segui i miei passi:<br/>volgianci in dietro, ché di qua dichina<br/>questa pianura a' suoi termini bassi».</p>

  <p class="terzina">L'alba vinceva l'ora mattutina<br/>che fuggia innanzi, sì che di lontano<br/>conobbi il tremolar de la marina.</p>

  <p class="terzina">Noi andavam per lo solingo piano<br/>com' om che torna a la perduta strada,<br/>che 'nfino ad essa li pare ire in vano.</p>

  <p class="terzina">Quando noi fummo là 've la rugiada<br/>pugna col sole, per essere in parte<br/>dove, ad orezza, poco si dirada,</p>

  <p class="terzina">ambo le mani in su l'erbetta sparte<br/>soavemente 'l mio maestro pose:<br/>ond' io, che fui accorto di sua arte,</p>

  <p class="terzina">porsi ver' lui le guance lagrimose;<br/>ivi mi fece tutto discoverto<br/>quel color che l'inferno mi nascose.</p>

  <p class="terzina">Venimmo poi in sul lito diserto,<br/>che mai non vide navicar sue acque<br/>omo, che di tornar sia poscia esperto.</p>

  <p class="terzina">Quivi mi cinse sì com' altrui piacque:<br/>oh maraviglia! ché qual elli scelse<br/>l'umile pianta, cotal si rinacque</p>

  <p class="terzina">subitamente là onde l'avelse.</p>

  <h2 id="id_38">CANTO II</h2>

  <p class="quote">[Canto secondo, nel quale tratta<span>&#160; de la prima qualitade cioè dilettazione di vanitade, nel quale peccato inviluppati sono puniti proprio fuori del purgatorio in uno piano, e in persona di costoro nomina il Casella, uomo di corte.]</span></p>

  <p class="terzina">Già era 'l sole a l'orizzonte giunto<br/>lo cui meridïan cerchio coverchia<br/>Ierusalèm col suo più alto punto;</p>

  <p class="terzina">e la notte, che opposita a lui cerchia,<br/>uscia di Gange fuor con le Bilance,<br/>che le caggion di man quando soverchia;</p>

  <p class="terzina">sì che le bianche e le vermiglie guance,<br/>là dov' i' era, de la bella Aurora<br/>per troppa etate divenivan rance.</p>

  <p class="terzina">Noi eravam lunghesso mare ancora,<br/>come gente che pensa a suo cammino,<br/>che va col cuore e col corpo dimora.</p>

  <p class="terzina">Ed ecco, qual, sorpreso dal mattino,<br/>per li grossi vapor Marte rosseggia<br/>giù nel ponente sovra 'l suol marino,</p>

  <p class="terzina">cotal m'apparve, s'io ancor lo veggia,<br/>un lume per lo mar venir sì ratto,<br/>che 'l muover suo nessun volar pareggia.</p>

  <p class="terzina">Dal qual com' io un poco ebbi ritratto<br/>l'occhio per domandar lo duca mio,<br/>rividil più lucente e maggior fatto.</p>

  <p class="terzina">Poi d'ogne lato ad esso m'appario<br/>un non sapeva che bianco, e di sotto<br/>a poco a poco un altro a lui uscìo.</p>

  <p class="terzina">Lo mio maestro ancor non facea motto,<br/>mentre che i primi bianchi apparver ali;<br/>allor che ben conobbe il galeotto,</p>

  <p class="terzina">gridò: «Fa, fa che le ginocchia cali.<br/>Ecco l'angel di Dio: piega le mani;<br/>omai vedrai di sì fatti officiali.</p>

  <p class="terzina">Vedi che sdegna li argomenti umani,<br/>sì che remo non vuol, né altro velo<br/>che l'ali sue, tra liti sì lontani.</p>

  <p class="terzina">Vedi come l'ha dritte verso 'l cielo,<br/>trattando l'aere con l'etterne penne,<br/>che non si mutan come mortal pelo».</p>

  <p class="terzina">Poi, come più e più verso noi venne<br/>l'uccel divino, più chiaro appariva:<br/>per che l'occhio da presso nol sostenne,</p>

  <p class="terzina">ma chinail giuso; e quei sen venne a riva<br/>con un vasello snelletto e leggero,<br/>tanto che l'acqua nulla ne 'nghiottiva.</p>

  <p class="terzina">Da poppa stava il celestial nocchiero,<br/>tal che faria beato pur descripto;<br/>e più di cento spirti entro sediero.</p>

  <p class="terzina">'<i>In exitu Isräel de Aegypto</i>'<br/>cantavan tutti insieme ad una voce<br/>con quanto di quel salmo è poscia scripto.</p>

  <p class="terzina">Poi fece il segno lor di santa croce;<br/>ond' ei si gittar tutti in su la piaggia:<br/>ed el sen gì, come venne, veloce.</p>

  <p class="terzina">La turba che rimase lì, selvaggia<br/>parea del loco, rimirando intorno<br/>come colui che nove cose assaggia.</p>

  <p class="terzina">Da tutte parti saettava il giorno<br/>lo sol, ch'avea con le saette conte<br/>di mezzo 'l ciel cacciato Capricorno,</p>

  <p class="terzina">quando la nova gente alzò la fronte<br/>ver' noi, dicendo a noi: «Se voi sapete,<br/>mostratene la via di gire al monte».</p>

  <p class="terzina">E Virgilio rispuose: «Voi credete<br/>forse che siamo esperti d'esto loco;<br/>ma noi siam peregrin come voi siete.</p>

  <p class="terzina">Dianzi venimmo, innanzi a voi un poco,<br/>per altra via, che fu sì aspra e forte,<br/>che lo salire omai ne parrà gioco».</p>

  <p class="terzina">L'anime, che si fuor di me accorte,<br/>per lo spirare, ch'i' era ancor vivo,<br/>maravigliando diventaro smorte.</p>

  <p class="terzina">E come a messagger che porta ulivo<br/>tragge la gente per udir novelle,<br/>e di calcar nessun si mostra schivo,</p>

  <p class="terzina">così al viso mio s'affisar quelle<br/>anime fortunate tutte quante,<br/>quasi oblïando d'ire a farsi belle.</p>

  <p class="terzina">Io vidi una di lor trarresi avante<br/>per abbracciarmi, con sì grande affetto,<br/>che mosse me a far lo somigliante.</p>

  <p class="terzina">Ohi ombre vane, fuor che ne l'aspetto!<br/>tre volte dietro a lei le mani avvinsi,<br/>e tante mi tornai con esse al petto.</p>

  <p class="terzina">Di maraviglia, credo, mi dipinsi;<br/>per che l'ombra sorrise e si ritrasse,<br/>e io, seguendo lei, oltre mi pinsi.</p>

  <p class="terzina">Soavemente disse ch'io posasse;<br/>allor conobbi chi era, e pregai<br/>che, per parlarmi, un poco s'arrestasse.</p>

  <p class="terzina">Rispuosemi: «Così com' io t'amai<br/>nel mortal corpo, così t'amo sciolta:<br/>però m'arresto; ma tu perché vai?».</p>

  <p class="terzina">«Casella mio, per tornar altra volta<br/>là dov' io son, fo io questo vïaggio»,<br/>diss' io; «ma a te com' è tanta ora tolta?».</p>

  <p class="terzina">Ed elli a me: «Nessun m'è fatto oltraggio,<br/>se quei che leva quando e cui li piace,<br/>più volte m'ha negato esto passaggio;</p>

  <p class="terzina">ché di giusto voler lo suo si face:<br/>veramente da tre mesi elli ha tolto<br/>chi ha voluto intrar, con tutta pace.</p>

  <p class="terzina">Ond' io, ch'era ora a la marina vòlto<br/>dove l'acqua di Tevero s'insala,<br/>benignamente fu' da lui ricolto.</p>

  <p class="terzina">A quella foce ha elli or dritta l'ala,<br/>però che sempre quivi si ricoglie<br/>qual verso Acheronte non si cala».</p>

  <p class="terzina">E io: «Se nuova legge non ti toglie<br/>memoria o uso a l'amoroso canto<br/>che mi solea quetar tutte mie doglie,</p>

  <p class="terzina">di ciò ti piaccia consolare alquanto<br/>l'anima mia, che, con la sua persona<br/>venendo qui, è affannata tanto!».</p>

  <p class="terzina">'<i>Amor che ne la mente mi ragiona</i>'<br/>cominciò elli allor sì dolcemente,<br/>che la dolcezza ancor dentro mi suona.</p>

  <p class="terzina">Lo mio maestro e io e quella gente<br/>ch'eran con lui parevan sì contenti,<br/>come a nessun toccasse altro la mente.</p>

  <p class="terzina">Noi eravam tutti fissi e attenti<br/>a le sue note; ed ecco il veglio onesto<br/>gridando: «Che è ciò, spiriti lenti?</p>

  <p class="terzina">qual negligenza, quale stare è questo?<br/>Correte al monte a spogliarvi lo scoglio<br/>ch'esser non lascia a voi Dio manifesto».</p>

  <p class="terzina">Come quando, cogliendo biado o loglio,<br/>li colombi adunati a la pastura,<br/>queti, sanza mostrar l'usato orgoglio,</p>

  <p class="terzina">se cosa appare ond' elli abbian paura,<br/>subitamente lasciano star l'esca,<br/>perch' assaliti son da maggior cura;</p>

  <p class="terzina">così vid' io quella masnada fresca<br/>lasciar lo canto, e fuggir ver' la costa,<br/>com' om che va, né sa dove rïesca;</p>

  <p class="terzina">né la nostra partita fu men tosta.</p>

  <h2 id="id_39">CANTO III</h2>

  <p class="quote">[Canto III, nel quale si tratta de la seconda qualitade, cioè di coloro che per cagione d'alcuna violenza che ricevettero, tardaro di qui a loro fine a pentersi e confessarsi de' loro falli, sì come sono quelli che muoiono in contumacia di Santa Chiesa scomunicati, li quali sono puniti in quel piano. In essempro di cotali peccatori nomina tra costoro il re Manfredi.]</p>

  <p class="terzina">Avvegna che la subitana fuga<br/>dispergesse color per la campagna,<br/>rivolti al monte ove ragion ne fruga,</p>

  <p class="terzina">i' mi ristrinsi a la fida compagna:<br/>e come sare' io sanza lui corso?<br/>chi m'avria tratto su per la montagna?</p>

  <p class="terzina">El mi parea da sé stesso rimorso:<br/>o dignitosa coscïenza e netta,<br/>come t'è picciol fallo amaro morso!</p>

  <p class="terzina">Quando li piedi suoi lasciar la fretta,<br/>che l'onestade ad ogn' atto dismaga,<br/>la mente mia, che prima era ristretta,</p>

  <p class="terzina">lo 'ntento rallargò, sì come vaga,<br/>e diedi 'l viso mio incontr' al poggio<br/>che 'nverso 'l ciel più alto si dislaga.</p>

  <p class="terzina">Lo sol, che dietro fiammeggiava roggio,<br/>rotto m'era dinanzi a la figura,<br/>ch'avëa in me de' suoi raggi l'appoggio.</p>

  <p class="terzina">Io mi volsi dallato con paura<br/>d'essere abbandonato, quand' io vidi<br/>solo dinanzi a me la terra oscura;</p>

  <p class="terzina">e 'l mio conforto: «Perché pur diffidi?»,<br/>a dir mi cominciò tutto rivolto;<br/>«non credi tu me teco e ch'io ti guidi?</p>

  <p class="terzina">Vespero è già colà dov' è sepolto<br/>lo corpo dentro al quale io facea ombra;<br/>Napoli l'ha, e da Brandizio è tolto.</p>

  <p class="terzina">Ora, se innanzi a me nulla s'aombra,<br/>non ti maravigliar più che d'i cieli<br/>che l'uno a l'altro raggio non ingombra.</p>

  <p class="terzina">A sofferir tormenti, caldi e geli<br/>simili corpi la Virtù dispone<br/>che, come fa, non vuol ch'a noi si sveli.</p>

  <p class="terzina">Matto è chi spera che nostra ragione<br/>possa trascorrer la infinita via<br/>che tiene una sustanza in tre persone.</p>

  <p class="terzina">State contenti, umana gente, al <i>quia</i>;<br/>ché, se potuto aveste veder tutto,<br/>mestier non era parturir Maria;</p>

  <p class="terzina">e disïar vedeste sanza frutto<br/>tai che sarebbe lor disio quetato,<br/>ch'etternalmente è dato lor per lutto:</p>

  <p class="terzina">io dico d'Aristotile e di Plato<br/>e di molt' altri»; e qui chinò la fronte,<br/>e più non disse, e rimase turbato.</p>

  <p class="terzina">Noi divenimmo intanto a piè del monte;<br/>quivi trovammo la roccia sì erta,<br/>che 'ndarno vi sarien le gambe pronte.</p>

  <p class="terzina">Tra Lerice e Turbìa la più diserta,<br/>la più rotta ruina è una scala,<br/>verso di quella, agevole e aperta.</p>

  <p class="terzina">«Or chi sa da qual man la costa cala»,<br/>disse 'l maestro mio fermando 'l passo,<br/>«sì che possa salir chi va sanz' ala?».</p>

  <p class="terzina">E mentre ch'e' tenendo 'l viso basso<br/>essaminava del cammin la mente,<br/>e io mirava suso intorno al sasso,</p>

  <p class="terzina">da man sinistra m'apparì una gente<br/>d'anime, che movieno i piè ver' noi,<br/>e non pareva, sì venïan lente.</p>

  <p class="terzina">«Leva», diss' io, «maestro, li occhi tuoi:<br/>ecco di qua chi ne darà consiglio,<br/>se tu da te medesmo aver nol puoi».</p>

  <p class="terzina">Guardò allora, e con libero piglio<br/>rispuose: «Andiamo in là, ch'ei vegnon piano;<br/>e tu ferma la spene, dolce figlio».</p>

  <p class="terzina">Ancora era quel popol di lontano,<br/>i' dico dopo i nostri mille passi,<br/>quanto un buon gittator trarria con mano,</p>

  <p class="terzina">quando si strinser tutti ai duri massi<br/>de l'alta ripa, e stetter fermi e stretti<br/>com' a guardar, chi va dubbiando, stassi.</p>

  <p class="terzina">«O ben finiti, o già spiriti eletti»,<br/>Virgilio incominciò, «per quella pace<br/>ch'i' credo che per voi tutti s'aspetti,</p>

  <p class="terzina">ditene dove la montagna giace,<br/>sì che possibil sia l'andare in suso;<br/>ché perder tempo a chi più sa più spiace».</p>

  <p class="terzina">Come le pecorelle escon del chiuso<br/>a una, a due, a tre, e l'altre stanno<br/>timidette atterrando l'occhio e 'l muso;</p>

  <p class="terzina">e ciò che fa la prima, e l'altre fanno,<br/>addossandosi a lei, s'ella s'arresta,<br/>semplici e quete, e lo 'mperché non sanno;</p>

  <p class="terzina">sì vid' io muovere a venir la testa<br/>di quella mandra fortunata allotta,<br/>pudica in faccia e ne l'andare onesta.</p>

  <p class="terzina">Come color dinanzi vider rotta<br/>la luce in terra dal mio destro canto,<br/>sì che l'ombra era da me a la grotta,</p>

  <p class="terzina">restaro, e trasser sé in dietro alquanto,<br/>e tutti li altri che venieno appresso,<br/>non sappiendo 'l perché, fenno altrettanto.</p>

  <p class="terzina">«Sanza vostra domanda io vi confesso<br/>che questo è corpo uman che voi vedete;<br/>per che 'l lume del sole in terra è fesso.</p>

  <p class="terzina">Non vi maravigliate, ma credete<br/>che non sanza virtù che da ciel vegna<br/>cerchi di soverchiar questa parete».</p>

  <p class="terzina">Così 'l maestro; e quella gente degna<br/>«Tornate», disse, «intrate innanzi dunque»,<br/>coi dossi de le man faccendo insegna.</p>

  <p class="terzina">E un di loro incominciò: «Chiunque<br/>tu se', così andando, volgi 'l viso:<br/>pon mente se di là mi vedesti unque».</p>

  <p class="terzina">Io mi volsi ver' lui e guardail fiso:<br/>biondo era e bello e di gentile aspetto,<br/>ma l'un de' cigli un colpo avea diviso.</p>

  <p class="terzina">Quand' io mi fui umilmente disdetto<br/>d'averlo visto mai, el disse: «Or vedi»;<br/>e mostrommi una piaga a sommo 'l petto.</p>

  <p class="terzina">Poi sorridendo disse: «Io son Manfredi,<br/>nepote di Costanza imperadrice;<br/>ond' io ti priego che, quando tu riedi,</p>

  <p class="terzina">vadi a mia bella figlia, genitrice<br/>de l'onor di Cicilia e d'Aragona,<br/>e dichi 'l vero a lei, s'altro si dice.</p>

  <p class="terzina">Poscia ch'io ebbi rotta la persona<br/>di due punte mortali, io mi rendei,<br/>piangendo, a quei che volontier perdona.</p>

  <p class="terzina">Orribil furon li peccati miei;<br/>ma la bontà infinita ha sì gran braccia,<br/>che prende ciò che si rivolge a lei.</p>

  <p class="terzina">Se 'l pastor di Cosenza, che a la caccia<br/>di me fu messo per Clemente allora,<br/>avesse in Dio ben letta questa faccia,</p>

  <p class="terzina">l'ossa del corpo mio sarieno ancora<br/>in co del ponte presso a Benevento,<br/>sotto la guardia de la grave mora.</p>

  <p class="terzina">Or le bagna la pioggia e move il vento<br/>di fuor dal regno, quasi lungo 'l Verde,<br/>dov' e' le trasmutò a lume spento.</p>

  <p class="terzina">Per lor maladizion sì non si perde,<br/>che non possa tornar, l'etterno amore,<br/>mentre che la speranza ha fior del verde.</p>

  <p class="terzina">Vero è che quale in contumacia more<br/>di Santa Chiesa, ancor ch'al fin si penta,<br/>star li convien da questa ripa in fore,</p>

  <p class="terzina">per ognun tempo ch'elli è stato, trenta,<br/>in sua presunzïon, se tal decreto<br/>più corto per buon prieghi non diventa.</p>

  <p class="terzina">Vedi oggimai se tu mi puoi far lieto,<br/>revelando a la mia buona Costanza<br/>come m'hai visto, e anco esto divieto;</p>

  <p class="terzina">ché qui per quei di là molto s'avanza».</p>

  <h2 id="id_40">CANTO IV</h2>

  <p class="quote">[Canto IV, dove si tratta de la soprascritta seconda qualitade, dove si purga chi per negligenza di qui a la morte si tardòe a confessare; tra i quali si nomina il Belacqua, uomo di corte.]</p>

  <p class="terzina">Quando per dilettanze o ver per doglie,<br/>che alcuna virtù nostra comprenda,<br/>l'anima bene ad essa si raccoglie,</p>

  <p class="terzina">par ch'a nulla potenza più intenda;<br/>e questo è contra quello error che crede<br/>ch'un'anima sovr' altra in noi s'accenda.</p>

  <p class="terzina">E però, quando s'ode cosa o vede<br/>che tegna forte a sé l'anima volta,<br/>vassene 'l tempo e l'uom non se n'avvede;</p>

  <p class="terzina">ch'altra potenza è quella che l'ascolta,<br/>e altra è quella c'ha l'anima intera:<br/>questa è quasi legata e quella è sciolta.</p>

  <p class="terzina">Di ciò ebb' io esperïenza vera,<br/>udendo quello spirto e ammirando;<br/>ché ben cinquanta gradi salito era</p>

  <p class="terzina">lo sole, e io non m'era accorto, quando<br/>venimmo ove quell' anime ad una<br/>gridaro a noi: «Qui è vostro dimando».</p>

  <p class="terzina">Maggiore aperta molte volte impruna<br/>con una forcatella di sue spine<br/>l'uom de la villa quando l'uva imbruna,</p>

  <p class="terzina">che non era la calla onde salìne<br/>lo duca mio, e io appresso, soli,<br/>come da noi la schiera si partìne.</p>

  <p class="terzina">Vassi in Sanleo e discendesi in Noli,<br/>montasi su in Bismantova e 'n Cacume<br/>con esso i piè; ma qui convien ch'om voli;</p>

  <p class="terzina">dico con l'ale snelle e con le piume<br/>del gran disio, di retro a quel condotto<br/>che speranza mi dava e facea lume.</p>

  <p class="terzina">Noi salavam per entro 'l sasso rotto,<br/>e d'ogne lato ne stringea lo stremo,<br/>e piedi e man volea il suol di sotto.</p>

  <p class="terzina">Poi che noi fummo in su l'orlo suppremo<br/>de l'alta ripa, a la scoperta piaggia,<br/>«Maestro mio», diss' io, «che via faremo?».</p>

  <p class="terzina">Ed elli a me: «Nessun tuo passo caggia;<br/>pur su al monte dietro a me acquista,<br/>fin che n'appaia alcuna scorta saggia».</p>

  <p class="terzina">Lo sommo er' alto che vincea la vista,<br/>e la costa superba più assai<br/>che da mezzo quadrante a centro lista.</p>

  <p class="terzina">Io era lasso, quando cominciai:<br/>«O dolce padre, volgiti, e rimira<br/>com' io rimango sol, se non restai».</p>

  <p class="terzina">«Figliuol mio», disse, «infin quivi ti tira»,<br/>additandomi un balzo poco in sùe<br/>che da quel lato il poggio tutto gira.</p>

  <p class="terzina">Sì mi spronaron le parole sue,<br/>ch'i' mi sforzai carpando appresso lui,<br/>tanto che 'l cinghio sotto i piè mi fue.</p>

  <p class="terzina">A seder ci ponemmo ivi ambedui<br/>vòlti a levante ond' eravam saliti,<br/>che suole a riguardar giovare altrui.</p>

  <p class="terzina">Li occhi prima drizzai ai bassi liti;<br/>poscia li alzai al sole, e ammirava<br/>che da sinistra n'eravam feriti.</p>

  <p class="terzina">Ben s'avvide il poeta ch'ïo stava<br/>stupido tutto al carro de la luce,<br/>ove tra noi e Aquilone intrava.</p>

  <p class="terzina">Ond' elli a me: «Se Castore e Poluce<br/>fossero in compagnia di quello specchio<br/>che sù e giù del suo lume conduce,</p>

  <p class="terzina">tu vedresti il Zodïaco rubecchio<br/>ancora a l'Orse più stretto rotare,<br/>se non uscisse fuor del cammin vecchio.</p>

  <p class="terzina">Come ciò sia, se 'l vuoi poter pensare,<br/>dentro raccolto, imagina Sïòn<br/>con questo monte in su la terra stare</p>

  <p class="terzina">sì, ch'amendue hanno un solo orizzòn<br/>e diversi emisperi; onde la strada<br/>che mal non seppe carreggiar Fetòn,</p>

  <p class="terzina">vedrai come a costui convien che vada<br/>da l'un, quando a colui da l'altro fianco,<br/>se lo 'ntelletto tuo ben chiaro bada».</p>

  <p class="terzina">«Certo, maestro mio», diss' io, «unquanco<br/>non vid' io chiaro sì com' io discerno<br/>là dove mio ingegno parea manco,</p>

  <p class="terzina">che 'l mezzo cerchio del moto superno,<br/>che si chiama Equatore in alcun' arte,<br/>e che sempre riman tra 'l sole e 'l verno,</p>

  <p class="terzina">per la ragion che di', quinci si parte<br/>verso settentrïon, quanto li Ebrei<br/>vedevan lui verso la calda parte.</p>

  <p class="terzina">Ma se a te piace, volontier saprei<br/>quanto avemo ad andar; ché 'l poggio sale<br/>più che salir non posson li occhi miei».</p>

  <p class="terzina">Ed elli a me: «Questa montagna è tale,<br/>che sempre al cominciar di sotto è grave;<br/>e quant' om più va sù, e men fa male.</p>

  <p class="terzina">Però, quand' ella ti parrà soave<br/>tanto, che sù andar ti fia leggero<br/>com' a seconda giù andar per nave,</p>

  <p class="terzina">allor sarai al fin d'esto sentiero;<br/>quivi di riposar l'affanno aspetta.<br/>Più non rispondo, e questo so per vero».</p>

  <p class="terzina">E com' elli ebbe sua parola detta,<br/>una voce di presso sonò: «Forse<br/>che di sedere in pria avrai distretta!».</p>

  <p class="terzina">Al suon di lei ciascun di noi si torse,<br/>e vedemmo a mancina un gran petrone,<br/>del qual né io né ei prima s'accorse.</p>

  <p class="terzina">Là ci traemmo; e ivi eran persone<br/>che si stavano a l'ombra dietro al sasso<br/>come l'uom per negghienza a star si pone.</p>

  <p class="terzina">E un di lor, che mi sembiava lasso,<br/>sedeva e abbracciava le ginocchia,<br/>tenendo 'l viso giù tra esse basso.</p>

  <p class="terzina">«O dolce segnor mio», diss' io, «adocchia<br/>colui che mostra sé più negligente<br/>che se pigrizia fosse sua serocchia».</p>

  <p class="terzina">Allor si volse a noi e puose mente,<br/>movendo 'l viso pur su per la coscia,<br/>e disse: «Or va tu sù, che se' valente!».</p>

  <p class="terzina">Conobbi allor chi era, e quella angoscia<br/>che m'avacciava un poco ancor la lena,<br/>non m'impedì l'andare a lui; e poscia</p>

  <p class="terzina">ch'a lui fu' giunto, alzò la testa a pena,<br/>dicendo: «Hai ben veduto come 'l sole<br/>da l'omero sinistro il carro mena?».</p>

  <p class="terzina">Li atti suoi pigri e le corte parole<br/>mosser le labbra mie un poco a riso;<br/>poi cominciai: «Belacqua, a me non dole</p>

  <p class="terzina">di te omai; ma dimmi: perché assiso<br/>quiritto se'? attendi tu iscorta,<br/>o pur lo modo usato t'ha' ripriso?».</p>

  <p class="terzina">Ed elli: «O frate, andar in sù che porta?<br/>ché non mi lascerebbe ire a' martìri<br/>l'angel di Dio che siede in su la porta.</p>

  <p class="terzina">Prima convien che tanto il ciel m'aggiri<br/>di fuor da essa, quanto fece in vita,<br/>per ch'io 'ndugiai al fine i buon sospiri,</p>

  <p class="terzina">se orazïone in prima non m'aita<br/>che surga sù di cuor che in grazia viva;<br/>l'altra che val, che 'n ciel non è udita?».</p>

  <p class="terzina">E già il poeta innanzi mi saliva,<br/>e dicea: «Vienne omai; vedi ch'è tocco<br/>meridïan dal sole e a la riva</p>

  <p class="terzina">cuopre la notte già col piè Morrocco».</p>

  <h2 id="id_41">CANTO V</h2>

  <p class="quote">[Canto V, ove si tratta de la terza qualitade, cioè di coloro che per cagione di vendicarsi d'alcuna ingiuria insino a la morte mettono in non calere di riconoscere sé esser peccatori e soddisfare a Dio; de li quali nomina in persona messer Iacopo di Fano e Bonconte di Montefeltro.]</p>

  <p class="terzina">Io era già da quell' ombre partito,<br/>e seguitava l'orme del mio duca,<br/>quando di retro a me, drizzando 'l dito,</p>

  <p class="terzina">una gridò: «Ve' che non par che luca<br/>lo raggio da sinistra a quel di sotto,<br/>e come vivo par che si conduca!».</p>

  <p class="terzina">Li occhi rivolsi al suon di questo motto,<br/>e vidile guardar per maraviglia<br/>pur me, pur me, e 'l lume ch'era rotto.</p>

  <p class="terzina">«Perché l'animo tuo tanto s'impiglia»,<br/>disse 'l maestro, «che l'andare allenti?<br/>che ti fa ciò che quivi si pispiglia?</p>

  <p class="terzina">Vien dietro a me, e lascia dir le genti:<br/>sta come torre ferma, che non crolla<br/>già mai la cima per soffiar di venti;</p>

  <p class="terzina">ché sempre l'omo in cui pensier rampolla<br/>sovra pensier, da sé dilunga il segno,<br/>perché la foga l'un de l'altro insolla».</p>

  <p class="terzina">Che potea io ridir, se non «Io vegno»?<br/>Dissilo, alquanto del color consperso<br/>che fa l'uom di perdon talvolta degno.</p>

  <p class="terzina">E 'ntanto per la costa di traverso<br/>venivan genti innanzi a noi un poco,<br/>cantando '<i>Miserere</i>' a verso a verso.</p>

  <p class="terzina">Quando s'accorser ch'i' non dava loco<br/>per lo mio corpo al trapassar d'i raggi,<br/>mutar lor canto in un «oh!» lungo e roco;</p>

  <p class="terzina">e due di loro, in forma di messaggi,<br/>corsero incontr' a noi e dimandarne:<br/>«Di vostra condizion fatene saggi».</p>

  <p class="terzina">E 'l mio maestro: «Voi potete andarne<br/>e ritrarre a color che vi mandaro<br/>che 'l corpo di costui è vera carne.</p>

  <p class="terzina">Se per veder la sua ombra restaro,<br/>com' io avviso, assai è lor risposto:<br/>fàccianli onore, ed esser può lor caro».</p>

  <p class="terzina">Vapori accesi non vid' io sì tosto<br/>di prima notte mai fender sereno,<br/>né, sol calando, nuvole d'agosto,</p>

  <p class="terzina">che color non tornasser suso in meno;<br/>e, giunti là, con li altri a noi dier volta,<br/>come schiera che scorre sanza freno.</p>

  <p class="terzina">«Questa gente che preme a noi è molta,<br/>e vegnonti a pregar», disse 'l poeta:<br/>«però pur va, e in andando ascolta».</p>

  <p class="terzina">«O anima che vai per esser lieta<br/>con quelle membra con le quai nascesti»,<br/>venian gridando, «un poco il passo queta.</p>

  <p class="terzina">Guarda s'alcun di noi unqua vedesti,<br/>sì che di lui di là novella porti:<br/>deh, perché vai? deh, perché non t'arresti?</p>

  <p class="terzina">Noi fummo tutti già per forza morti,<br/>e peccatori infino a l'ultima ora;<br/>quivi lume del ciel ne fece accorti,</p>

  <p class="terzina">sì che, pentendo e perdonando, fora<br/>di vita uscimmo a Dio pacificati,<br/>che del disio di sé veder n'accora».</p>

  <p class="terzina">E io: «Perché ne' vostri visi guati,<br/>non riconosco alcun; ma s'a voi piace<br/>cosa ch'io possa, spiriti ben nati,</p>

  <p class="terzina">voi dite, e io farò per quella pace<br/>che, dietro a' piedi di sì fatta guida,<br/>di mondo in mondo cercar mi si face».</p>

  <p class="terzina">E uno incominciò: «Ciascun si fida<br/>del beneficio tuo sanza giurarlo,<br/>pur che 'l voler nonpossa non ricida.</p>

  <p class="terzina">Ond' io, che solo innanzi a li altri parlo,<br/>ti priego, se mai vedi quel paese<br/>che siede tra Romagna e quel di Carlo,</p>

  <p class="terzina">che tu mi sie di tuoi prieghi cortese<br/>in Fano, sì che ben per me s'adori<br/>pur ch'i' possa purgar le gravi offese.</p>

  <p class="terzina">Quindi fu' io; ma li profondi fóri<br/>ond' uscì 'l sangue in sul quale io sedea,<br/>fatti mi fuoro in grembo a li Antenori,</p>

  <p class="terzina">là dov' io più sicuro esser credea:<br/>quel da Esti il fé far, che m'avea in ira<br/>assai più là che dritto non volea.</p>

  <p class="terzina">Ma s'io fosse fuggito inver' la Mira,<br/>quando fu' sovragiunto ad Orïaco,<br/>ancor sarei di là dove si spira.</p>

  <p class="terzina">Corsi al palude, e le cannucce e 'l braco<br/>m'impigliar sì ch'i' caddi; e lì vid' io<br/>de le mie vene farsi in terra laco».</p>

  <p class="terzina">Poi disse un altro: «Deh, se quel disio<br/>si compia che ti tragge a l'alto monte,<br/>con buona pïetate aiuta il mio!</p>

  <p class="terzina">Io fui di Montefeltro, io son Bonconte;<br/>Giovanna o altri non ha di me cura;<br/>per ch'io vo tra costor con bassa fronte».</p>

  <p class="terzina">E io a lui: «Qual forza o qual ventura<br/>ti travïò sì fuor di Campaldino,<br/>che non si seppe mai tua sepultura?».</p>

  <p class="terzina">«Oh!», rispuos' elli, «a piè del Casentino<br/>traversa un'acqua c'ha nome l'Archiano,<br/>che sovra l'Ermo nasce in Apennino.</p>

  <p class="terzina">Là 've 'l vocabol suo diventa vano,<br/>arriva' io forato ne la gola,<br/>fuggendo a piede e sanguinando il piano.</p>

  <p class="terzina">Quivi perdei la vista e la parola;<br/>nel nome di Maria fini', e quivi<br/>caddi, e rimase la mia carne sola.</p>

  <p class="terzina">Io dirò vero, e tu 'l ridì tra ' vivi:<br/>l'angel di Dio mi prese, e quel d'inferno<br/>gridava: "O tu del ciel, perché mi privi?</p>

  <p class="terzina">Tu te ne porti di costui l'etterno<br/>per una lagrimetta che 'l mi toglie;<br/>ma io farò de l'altro altro governo!".</p>

  <p class="terzina">Ben sai come ne l'aere si raccoglie<br/>quell' umido vapor che in acqua riede,<br/>tosto che sale dove 'l freddo il coglie.</p>

  <p class="terzina">Giunse quel mal voler che pur mal chiede<br/>con lo 'ntelletto, e mosse il fummo e 'l vento<br/>per la virtù che sua natura diede.</p>

  <p class="terzina">Indi la valle, come 'l dì fu spento,<br/>da Pratomagno al gran giogo coperse<br/>di nebbia; e 'l ciel di sopra fece intento,</p>

  <p class="terzina">sì che 'l pregno aere in acqua si converse;<br/>la pioggia cadde, e a' fossati venne<br/>di lei ciò che la terra non sofferse;</p>

  <p class="terzina">e come ai rivi grandi si convenne,<br/>ver' lo fiume real tanto veloce<br/>si ruinò, che nulla la ritenne.</p>

  <p class="terzina">Lo corpo mio gelato in su la foce<br/>trovò l'Archian rubesto; e quel sospinse<br/>ne l'Arno, e sciolse al mio petto la croce</p>

  <p class="terzina">ch'i' fe' di me quando 'l dolor mi vinse;<br/>voltòmmi per le ripe e per lo fondo,<br/>poi di sua preda mi coperse e cinse».</p>

  <p class="terzina">«Deh, quando tu sarai tornato al mondo<br/>e riposato de la lunga via»,<br/>seguitò 'l terzo spirito al secondo,</p>

  <p class="terzina">«ricorditi di me, che son la Pia;<br/>Siena mi fé, disfecemi Maremma:<br/>salsi colui che 'nnanellata pria</p>

  <p class="terzina">disposando m'avea con la sua gemma».</p>

  <p class="Normal4">CANTO VI</p>

  <p class="quote">[Canto VI, dove si tratta di quella medesima qualitade, dove si purga la predetta mala volontà di vendicare la 'ngiuria, e per questo si ritarda sua confessione, e dove truova e nomina Sordella da Mantua.]</p>

  <p class="terzina">Quando si parte il gioco de la zara,<br/>colui che perde si riman dolente,<br/>repetendo le volte, e tristo impara;</p>

  <p class="terzina">con l'altro se ne va tutta la gente;<br/>qual va dinanzi, e qual di dietro il prende,<br/>e qual dallato li si reca a mente;</p>

  <p class="terzina">el non s'arresta, e questo e quello intende;<br/>a cui porge la man, più non fa pressa;<br/>e così da la calca si difende.</p>

  <p class="terzina">Tal era io in quella turba spessa,<br/>volgendo a loro, e qua e là, la faccia,<br/>e promettendo mi sciogliea da essa.</p>

  <p class="terzina">Quiv' era l'Aretin che da le braccia<br/>fiere di Ghin di Tacco ebbe la morte,<br/>e l'altro ch'annegò correndo in caccia.</p>

  <p class="terzina">Quivi pregava con le mani sporte<br/>Federigo Novello, e quel da Pisa<br/>che fé parer lo buon Marzucco forte.</p>

  <p class="terzina">Vidi conte Orso e l'anima divisa<br/>dal corpo suo per astio e per inveggia,<br/>com' e' dicea, non per colpa commisa;</p>

  <p class="terzina">Pier da la Broccia dico; e qui proveggia,<br/>mentr' è di qua, la donna di Brabante,<br/>sì che però non sia di peggior greggia.</p>

  <p class="terzina">Come libero fui da tutte quante<br/>quell' ombre che pregar pur ch'altri prieghi,<br/>sì che s'avacci lor divenir sante,</p>

  <p class="terzina">io cominciai: «El par che tu mi nieghi,<br/>o luce mia, espresso in alcun testo<br/>che decreto del cielo orazion pieghi;</p>

  <p class="terzina">e questa gente prega pur di questo:<br/>sarebbe dunque loro speme vana,<br/>o non m'è 'l detto tuo ben manifesto?».</p>

  <p class="terzina">Ed elli a me: «La mia scrittura è piana;<br/>e la speranza di costor non falla,<br/>se ben si guarda con la mente sana;</p>

  <p class="terzina">ché cima di giudicio non s'avvalla<br/>perché foco d'amor compia in un punto<br/>ciò che de' sodisfar chi qui s'astalla;</p>

  <p class="terzina">e là dov' io fermai cotesto punto,<br/>non s'ammendava, per pregar, difetto,<br/>perché 'l priego da Dio era disgiunto.</p>

  <p class="terzina">Veramente a così alto sospetto<br/>non ti fermar, se quella nol ti dice<br/>che lume fia tra 'l vero e lo 'ntelletto.</p>

  <p class="terzina">Non so se 'ntendi: io dico di Beatrice;<br/>tu la vedrai di sopra, in su la vetta<br/>di questo monte, ridere e felice».</p>

  <p class="terzina">E io: «Segnore, andiamo a maggior fretta,<br/>ché già non m'affatico come dianzi,<br/>e vedi omai che 'l poggio l'ombra getta».</p>

  <p class="terzina">«Noi anderem con questo giorno innanzi»,<br/>rispuose, «quanto più potremo omai;<br/>ma 'l fatto è d'altra forma che non stanzi.</p>

  <p class="terzina">Prima che sie là sù, tornar vedrai<br/>colui che già si cuopre de la costa,<br/>sì che ' suoi raggi tu romper non fai.</p>

  <p class="terzina">Ma vedi là un'anima che, posta<br/>sola soletta, inverso noi riguarda:<br/>quella ne 'nsegnerà la via più tosta».</p>

  <p class="terzina">Venimmo a lei: o anima lombarda,<br/>come ti stavi altera e disdegnosa<br/>e nel mover de li occhi onesta e tarda!</p>

  <p class="terzina">Ella non ci dicëa alcuna cosa,<br/>ma lasciavane gir, solo sguardando<br/>a guisa di leon quando si posa.</p>

  <p class="terzina">Pur Virgilio si trasse a lei, pregando<br/>che ne mostrasse la miglior salita;<br/>e quella non rispuose al suo dimando,</p>

  <p class="terzina">ma di nostro paese e de la vita<br/>ci 'nchiese; e 'l dolce duca incominciava<br/>«Mantüa…», e l'ombra, tutta in sé romita,</p>

  <p class="terzina">surse ver' lui del loco ove pria stava,<br/>dicendo: «O Mantoano, io son Sordello<br/>de la tua terra!»; e l'un l'altro abbracciava.</p>

  <p class="terzina">Ahi serva Italia, di dolore ostello,<br/>nave sanza nocchiere in gran tempesta,<br/>non donna di province, ma bordello!</p>

  <p class="terzina">Quell' anima gentil fu così presta,<br/>sol per lo dolce suon de la sua terra,<br/>di fare al cittadin suo quivi festa;</p>

  <p class="terzina">e ora in te non stanno sanza guerra<br/>li vivi tuoi, e l'un l'altro si rode<br/>di quei ch'un muro e una fossa serra.</p>

  <p class="terzina">Cerca, misera, intorno da le prode<br/>le tue marine, e poi ti guarda in seno,<br/>s'alcuna parte in te di pace gode.</p>

  <p class="terzina">Che val perché ti racconciasse il freno<br/>Iustinïano, se la sella è vòta?<br/>Sanz' esso fora la vergogna meno.</p>

  <p class="terzina">Ahi gente che dovresti esser devota,<br/>e lasciar seder Cesare in la sella,<br/>se bene intendi ciò che Dio ti nota,</p>

  <p class="terzina">guarda come esta fiera è fatta fella<br/>per non esser corretta da li sproni,<br/>poi che ponesti mano a la predella.</p>

  <p class="terzina">O Alberto tedesco ch'abbandoni<br/>costei ch'è fatta indomita e selvaggia,<br/>e dovresti inforcar li suoi arcioni,</p>

  <p class="terzina">giusto giudicio da le stelle caggia<br/>sovra 'l tuo sangue, e sia novo e aperto,<br/>tal che 'l tuo successor temenza n'aggia!</p>

  <p class="terzina">Ch'avete tu e 'l tuo padre sofferto,<br/>per cupidigia di costà distretti,<br/>che 'l giardin de lo 'mperio sia diserto.</p>

  <p class="terzina">Vieni a veder Montecchi e Cappelletti,<br/>Monaldi e Filippeschi, uom sanza cura:<br/>color già tristi, e questi con sospetti!</p>

  <p class="terzina">Vien, crudel, vieni, e vedi la pressura<br/>d'i tuoi gentili, e cura lor magagne;<br/>e vedrai Santafior com' è oscura!</p>

  <p class="terzina">Vieni a veder la tua Roma che piagne<br/>vedova e sola, e dì e notte chiama:<br/>«Cesare mio, perché non m'accompagne?».</p>

  <p class="terzina">Vieni a veder la gente quanto s'ama!<br/>e se nulla di noi pietà ti move,<br/>a vergognar ti vien de la tua fama.</p>

  <p class="terzina">E se licito m'è, o sommo Giove<br/>che fosti in terra per noi crucifisso,<br/>son li giusti occhi tuoi rivolti altrove?</p>

  <p class="terzina">O è preparazion che ne l'abisso<br/>del tuo consiglio fai per alcun bene<br/>in tutto de l'accorger nostro scisso?</p>

  <p class="terzina">Ché le città d'Italia tutte piene<br/>son di tiranni, e un Marcel diventa<br/>ogne villan che parteggiando viene.</p>

  <p class="terzina">Fiorenza mia, ben puoi esser contenta<br/>di questa digression che non ti tocca,<br/>mercé del popol tuo che si argomenta.</p>

  <p class="terzina">Molti han giustizia in cuore, e tardi scocca<br/>per non venir sanza consiglio a l'arco;<br/>ma il popol tuo l'ha in sommo de la bocca.</p>

  <p class="terzina">Molti rifiutan lo comune incarco;<br/>ma il popol tuo solicito risponde<br/>sanza chiamare, e grida: «I' mi sobbarco!».</p>

  <p class="terzina">Or ti fa lieta, ché tu hai ben onde:<br/>tu ricca, tu con pace e tu con senno!<br/>S'io dico 'l ver, l'effetto nol nasconde.</p>

  <p class="terzina">Atene e Lacedemona, che fenno<br/>l'antiche leggi e furon sì civili,<br/>fecero al viver bene un picciol cenno</p>

  <p class="terzina">verso di te, che fai tanto sottili<br/>provedimenti, ch'a mezzo novembre<br/>non giugne quel che tu d'ottobre fili.</p>

  <p class="terzina">Quante volte, del tempo che rimembre,<br/>legge, moneta, officio e costume<br/>hai tu mutato, e rinovate membre!</p>

  <p class="terzina">E se ben ti ricordi e vedi lume,<br/>vedrai te somigliante a quella inferma<br/>che non può trovar posa in su le piume,</p>

  <p class="terzina">ma con dar volta suo dolore scherma.</p>

  <h2 id="id_42">CANTO VII</h2>

  <p class="quote">[Canto VII, dove si purga la quarta qualitade di coloro che, per propria negligenza, di die in die di qui all'ultimo giorno di loro vita tardaro indebitamente loro confessione; li quali si purgano in uno vallone intra fiori ed erbe; dove nomina il re Carlo e molti altri.]</p>

  <p class="terzina">Poscia che l'accoglienze oneste e liete<br/>furo iterate tre e quattro volte,<br/>Sordel si trasse, e disse: «Voi, chi siete?».</p>

  <p class="terzina">«Anzi che a questo monte fosser volte<br/>l'anime degne di salire a Dio,<br/>fur l'ossa mie per Ottavian sepolte.</p>

  <p class="terzina">Io son Virgilio; e per null' altro rio<br/>lo ciel perdei che per non aver fé».<br/>Così rispuose allora il duca mio.</p>

  <p class="terzina">Qual è colui che cosa innanzi sé<br/>sùbita vede ond' e' si maraviglia,<br/>che crede e non, dicendo «Ella è… non è…»,</p>

  <p class="terzina">tal parve quelli; e poi chinò le ciglia,<br/>e umilmente ritornò ver' lui,<br/>e abbracciòl là 've 'l minor s'appiglia.</p>

  <p class="terzina">«O gloria di Latin», disse, «per cui<br/>mostrò ciò che potea la lingua nostra,<br/>o pregio etterno del loco ond' io fui,</p>

  <p class="terzina">qual merito o qual grazia mi ti mostra?<br/>S'io son d'udir le tue parole degno,<br/>dimmi se vien d'inferno, e di qual chiostra».</p>

  <p class="terzina">«Per tutt' i cerchi del dolente regno»,<br/>rispuose lui, «son io di qua venuto;<br/>virtù del ciel mi mosse, e con lei vegno.</p>

  <p class="terzina">Non per far, ma per non fare ho perduto<br/>a veder l'alto Sol che tu disiri<br/>e che fu tardi per me conosciuto.</p>

  <p class="terzina">Luogo è là giù non tristo di martìri,<br/>ma di tenebre solo, ove i lamenti<br/>non suonan come guai, ma son sospiri.</p>

  <p class="terzina">Quivi sto io coi pargoli innocenti<br/>dai denti morsi de la morte avante<br/>che fosser da l'umana colpa essenti;</p>

  <p class="terzina">quivi sto io con quei che le tre sante<br/>virtù non si vestiro, e sanza vizio<br/>conobber l'altre e seguir tutte quante.</p>

  <p class="terzina">Ma se tu sai e puoi, alcuno indizio<br/>dà noi per che venir possiam più tosto<br/>là dove purgatorio ha dritto inizio».</p>

  <p class="terzina">Rispuose: «Loco certo non c'è posto;<br/>licito m'è andar suso e intorno;<br/>per quanto ir posso, a guida mi t'accosto.</p>

  <p class="terzina">Ma vedi già come dichina il giorno,<br/>e andar sù di notte non si puote;<br/>però è buon pensar di bel soggiorno.</p>

  <p class="terzina">Anime sono a destra qua remote;<br/>se mi consenti, io ti merrò ad esse,<br/>e non sanza diletto ti fier note».</p>

  <p class="terzina">«Com' è ciò?», fu risposto. «Chi volesse<br/>salir di notte, fora elli impedito<br/>d'altrui, o non sarria ché non potesse?».</p>

  <p class="terzina">E 'l buon Sordello in terra fregò 'l dito,<br/>dicendo: «Vedi? sola questa riga<br/>non varcheresti dopo 'l sol partito:</p>

  <p class="terzina">non però ch'altra cosa desse briga,<br/>che la notturna tenebra, ad ir suso;<br/>quella col nonpoder la voglia intriga.</p>

  <p class="terzina">Ben si poria con lei tornare in giuso<br/>e passeggiar la costa intorno errando,<br/>mentre che l'orizzonte il dì tien chiuso».</p>

  <p class="terzina">Allora il mio segnor, quasi ammirando,<br/>«Menane», disse, «dunque là 've dici<br/>ch'aver si può diletto dimorando».</p>

  <p class="terzina">Poco allungati c'eravam di lici,<br/>quand' io m'accorsi che 'l monte era scemo,<br/>a guisa che i vallon li sceman quici.</p>

  <p class="terzina">«Colà», disse quell' ombra, «n'anderemo<br/>dove la costa face di sé grembo;<br/>e là il novo giorno attenderemo».</p>

  <p class="terzina">Tra erto e piano era un sentiero schembo,<br/>che ne condusse in fianco de la lacca,<br/>là dove più ch'a mezzo muore il lembo.</p>

  <p class="terzina">Oro e argento fine, cocco e biacca,<br/>indaco, legno lucido e sereno,<br/>fresco smeraldo in l'ora che si fiacca,</p>

  <p class="terzina">da l'erba e da li fior, dentr' a quel seno<br/>posti, ciascun saria di color vinto,<br/>come dal suo maggiore è vinto il meno.</p>

  <p class="terzina">Non avea pur natura ivi dipinto,<br/>ma di soavità di mille odori<br/>vi facea uno incognito e indistinto.</p>

  <p class="terzina">'<i>Salve, Regina</i>' in sul verde e 'n su' fiori<br/>quindi seder cantando anime vidi,<br/>che per la valle non parean di fuori.</p>

  <p class="terzina">«Prima che 'l poco sole omai s'annidi»,<br/>cominciò 'l Mantoan che ci avea vòlti,<br/>«tra color non vogliate ch'io vi guidi.</p>

  <p class="terzina">Di questo balzo meglio li atti e ' volti<br/>conoscerete voi di tutti quanti,<br/>che ne la lama giù tra essi accolti.</p>

  <p class="terzina">Colui che più siede alto e fa sembianti<br/>d'aver negletto ciò che far dovea,<br/>e che non move bocca a li altrui canti,</p>

  <p class="terzina">Rodolfo imperador fu, che potea<br/>sanar le piaghe c'hanno Italia morta,<br/>sì che tardi per altri si ricrea.</p>

  <p class="terzina">L'altro che ne la vista lui conforta,<br/>resse la terra dove l'acqua nasce<br/>che Molta in Albia, e Albia in mar ne porta:</p>

  <p class="terzina">Ottacchero ebbe nome, e ne le fasce<br/>fu meglio assai che Vincislao suo figlio<br/>barbuto, cui lussuria e ozio pasce.</p>

  <p class="terzina">E quel nasetto che stretto a consiglio<br/>par con colui c'ha sì benigno aspetto,<br/>morì fuggendo e disfiorando il giglio:</p>

  <p class="terzina">guardate là come si batte il petto!<br/>L'altro vedete c'ha fatto a la guancia<br/>de la sua palma, sospirando, letto.</p>

  <p class="terzina">Padre e suocero son del mal di Francia:<br/>sanno la vita sua viziata e lorda,<br/>e quindi viene il duol che sì li lancia.</p>

  <p class="terzina">Quel che par sì membruto e che s'accorda,<br/>cantando, con colui dal maschio naso,<br/>d'ogne valor portò cinta la corda;</p>

  <p class="terzina">e se re dopo lui fosse rimaso<br/>lo giovanetto che retro a lui siede,<br/>ben andava il valor di vaso in vaso,</p>

  <p class="terzina">che non si puote dir de l'altre rede;<br/>Iacomo e Federigo hanno i reami;<br/>del retaggio miglior nessun possiede.</p>

  <p class="terzina">Rade volte risurge per li rami<br/>l'umana probitate; e questo vole<br/>quei che la dà, perché da lui si chiami.</p>

  <p class="terzina">Anche al nasuto vanno mie parole<br/>non men ch'a l'altro, Pier, che con lui canta,<br/>onde Puglia e Proenza già si dole.</p>

  <p class="terzina">Tant' è del seme suo minor la pianta,<br/>quanto, più che Beatrice e Margherita,<br/>Costanza di marito ancor si vanta.</p>

  <p class="terzina">Vedete il re de la semplice vita<br/>seder là solo, Arrigo d'Inghilterra:<br/>questi ha ne' rami suoi migliore uscita.</p>

  <p class="terzina">Quel che più basso tra costor s'atterra,<br/>guardando in suso, è Guiglielmo marchese,<br/>per cui e Alessandria e la sua guerra</p>

  <p class="terzina">fa pianger Monferrato e Canavese».</p>

  <h2 id="id_43">CANTO VIII</h2>

  <p class="quote">[Canto VIII, dove si tratta de la quinta qualitade, cioè di coloro che, per timore di non perdere onore e signoria e offizi e massimalmente per non ritrarre le mani da l'utilità de la pecunia, si tardaro a confessare di qui a l'ultima ora di loro vita e non facendo penitenza di lor peccati; dove nomina iudice Nino e Currado marchese Malespini.]</p>

  <p class="terzina">Era già l'ora che volge il disio<br/>ai navicanti e 'ntenerisce il core<br/>lo dì c'han detto ai dolci amici addio;</p>

  <p class="terzina">e che lo novo peregrin d'amore<br/>punge, se ode squilla di lontano<br/>che paia il giorno pianger che si more;</p>

  <p class="terzina">quand' io incominciai a render vano<br/>l'udire e a mirare una de l'alme<br/>surta, che l'ascoltar chiedea con mano.</p>

  <p class="terzina">Ella giunse e levò ambo le palme,<br/>ficcando li occhi verso l'orïente,<br/>come dicesse a Dio: 'D'altro non calme'.</p>

  <p class="terzina"><i>'Te lucis ante</i>' sì devotamente<br/>le uscìo di bocca e con sì dolci note,<br/>che fece me a me uscir di mente;</p>

  <p class="terzina">e l'altre poi dolcemente e devote<br/>seguitar lei per tutto l'inno intero,<br/>avendo li occhi a le superne rote.</p>

  <p class="terzina">Aguzza qui, lettor, ben li occhi al vero,<br/>ché 'l velo è ora ben tanto sottile,<br/>certo che 'l trapassar dentro è leggero.</p>

  <p class="terzina">Io vidi quello essercito gentile<br/>tacito poscia riguardare in sùe,<br/>quasi aspettando, palido e umìle;</p>

  <p class="terzina">e vidi uscir de l'alto e scender giùe<br/>due angeli con due spade affocate,<br/>tronche e private de le punte sue.</p>

  <p class="terzina">Verdi come fogliette pur mo nate<br/>erano in veste, che da verdi penne<br/>percosse traean dietro e ventilate.</p>

  <p class="terzina">L'un poco sovra noi a star si venne,<br/>e l'altro scese in l'opposita sponda,<br/>sì che la gente in mezzo si contenne.</p>

  <p class="terzina">Ben discernëa in lor la testa bionda;<br/>ma ne la faccia l'occhio si smarria,<br/>come virtù ch'a troppo si confonda.</p>

  <p class="terzina">«Ambo vegnon del grembo di Maria»,<br/>disse Sordello, «a guardia de la valle,<br/>per lo serpente che verrà vie via».</p>

  <p class="terzina">Ond' io, che non sapeva per qual calle,<br/>mi volsi intorno, e stretto m'accostai,<br/>tutto gelato, a le fidate spalle.</p>

  <p class="terzina">E Sordello anco: «Or avvalliamo omai<br/>tra le grandi ombre, e parleremo ad esse;<br/>grazïoso fia lor vedervi assai».</p>

  <p class="terzina">Solo tre passi credo ch'i' scendesse,<br/>e fui di sotto, e vidi un che mirava<br/>pur me, come conoscer mi volesse.</p>

  <p class="terzina">Temp' era già che l'aere s'annerava,<br/>ma non sì che tra li occhi suoi e ' miei<br/>non dichiarisse ciò che pria serrava.</p>

  <p class="terzina">Ver' me si fece, e io ver' lui mi fei:<br/>giudice Nin gentil, quanto mi piacque<br/>quando ti vidi non esser tra ' rei!</p>

  <p class="terzina">Nullo bel salutar tra noi si tacque;<br/>poi dimandò: «Quant' è che tu venisti<br/>a piè del monte per le lontane acque?».</p>

  <p class="terzina">«Oh!», diss' io lui, «per entro i luoghi tristi<br/>venni stamane, e sono in prima vita,<br/>ancor che l'altra, sì andando, acquisti».</p>

  <p class="terzina">E come fu la mia risposta udita,<br/>Sordello ed elli in dietro si raccolse<br/>come gente di sùbito smarrita.</p>

  <p class="terzina">L'uno a Virgilio e l'altro a un si volse<br/>che sedea lì, gridando: «Sù, Currado!<br/>vieni a veder che Dio per grazia volse».</p>

  <p class="terzina">Poi, vòlto a me: «Per quel singular grado<br/>che tu dei a colui che sì nasconde<br/>lo suo primo perché, che non lì è guado,</p>

  <p class="terzina">quando sarai di là da le larghe onde,<br/>dì a Giovanna mia che per me chiami<br/>là dove a li 'nnocenti si risponde.</p>

  <p class="terzina">Non credo che la sua madre più m'ami,<br/>poscia che trasmutò le bianche bende,<br/>le quai convien che, misera!, ancor brami.</p>

  <p class="terzina">Per lei assai di lieve si comprende<br/>quanto in femmina foco d'amor dura,<br/>se l'occhio o 'l tatto spesso non l'accende.</p>

  <p class="terzina">Non le farà sì bella sepultura<br/>la vipera che Melanesi accampa,<br/>com' avria fatto il gallo di Gallura».</p>

  <p class="terzina">Così dicea, segnato de la stampa,<br/>nel suo aspetto, di quel dritto zelo<br/>che misuratamente in core avvampa.</p>

  <p class="terzina">Li occhi miei ghiotti andavan pur al cielo,<br/>pur là dove le stelle son più tarde,<br/>sì come rota più presso a lo stelo.</p>

  <p class="terzina">E 'l duca mio: «Figliuol, che là sù guarde?».<br/>E io a lui: «A quelle tre facelle<br/>di che 'l polo di qua tutto quanto arde».</p>

  <p class="terzina">Ond' elli a me: «Le quattro chiare stelle<br/>che vedevi staman, son di là basse,<br/>e queste son salite ov' eran quelle».</p>

  <p class="terzina">Com' ei parlava, e Sordello a sé il trasse<br/>dicendo: «Vedi là 'l nostro avversaro»;<br/>e drizzò il dito perché 'n là guardasse.</p>

  <p class="terzina">Da quella parte onde non ha riparo<br/>la picciola vallea, era una biscia,<br/>forse qual diede ad Eva il cibo amaro.</p>

  <p class="terzina">Tra l'erba e ' fior venìa la mala striscia,<br/>volgendo ad ora ad or la testa, e 'l dosso<br/>leccando come bestia che si liscia.</p>

  <p class="terzina">Io non vidi, e però dicer non posso,<br/>come mosser li astor celestïali;<br/>ma vidi bene e l'uno e l'altro mosso.</p>

  <p class="terzina">Sentendo fender l'aere a le verdi ali,<br/>fuggì 'l serpente, e li angeli dier volta,<br/>suso a le poste rivolando iguali.</p>

  <p class="terzina">L'ombra che s'era al giudice raccolta<br/>quando chiamò, per tutto quello assalto<br/>punto non fu da me guardare sciolta.</p>

  <p class="terzina">«Se la lucerna che ti mena in alto<br/>truovi nel tuo arbitrio tanta cera<br/>quant' è mestiere infino al sommo smalto»,</p>

  <p class="terzina">cominciò ella, «se novella vera<br/>di Val di Magra o di parte vicina<br/>sai, dillo a me, che già grande là era.</p>

  <p class="terzina">Fui chiamato Currado Malaspina;<br/>non son l'antico, ma di lui discesi;<br/>a' miei portai l'amor che qui raffina».</p>

  <p class="terzina">«Oh!», diss' io lui, «per li vostri paesi<br/>già mai non fui; ma dove si dimora<br/>per tutta Europa ch'ei non sien palesi?</p>

  <p class="terzina">La fama che la vostra casa onora,<br/>grida i segnori e grida la contrada,<br/>sì che ne sa chi non vi fu ancora;</p>

  <p class="terzina">e io vi giuro, s'io di sopra vada,<br/>che vostra gente onrata non si sfregia<br/>del pregio de la borsa e de la spada.</p>

  <p class="terzina">Uso e natura sì la privilegia,<br/>che, perché il capo reo il mondo torca,<br/>sola va dritta e 'l mal cammin dispregia».</p>

  <p class="terzina">Ed elli: «Or va; che 'l sol non si ricorca<br/>sette volte nel letto che 'l Montone<br/>con tutti e quattro i piè cuopre e inforca,</p>

  <p class="terzina">che cotesta cortese oppinïone<br/>ti fia chiavata in mezzo de la testa<br/>con maggior chiovi che d'altrui sermone,</p>

  <p class="terzina">se corso di giudicio non s'arresta».</p>

  <h2 id="id_44">CANTO IX</h2>

  <p class="quote">[Canto IX, nel quale pone l'auttore uno suo significativo sogno; e poi come pervennero a l'entrata del purgatorio proprio, descrivendo come ne l'entrata di purgatorio trovoe uno angelo che con la punta de la spada che portava in mano scrisse ne la fronte di Dante sette P.]</p>

  <p class="terzina">La concubina di Titone antico<br/>già s'imbiancava al balco d'orïente,<br/>fuor de le braccia del suo dolce amico;</p>

  <p class="terzina">di gemme la sua fronte era lucente,<br/>poste in figura del freddo animale<br/>che con la coda percuote la gente;</p>

  <p class="terzina">e la notte, de' passi con che sale,<br/>fatti avea due nel loco ov' eravamo,<br/>e 'l terzo già chinava in giuso l'ale;</p>

  <p class="terzina">quand' io, che meco avea di quel d'Adamo,<br/>vinto dal sonno, in su l'erba inchinai<br/>là 've già tutti e cinque sedavamo.</p>

  <p class="terzina">Ne l'ora che comincia i tristi lai<br/>la rondinella presso a la mattina,<br/>forse a memoria de' suo' primi guai,</p>

  <p class="terzina">e che la mente nostra, peregrina<br/>più da la carne e men da' pensier presa,<br/>a le sue visïon quasi è divina,</p>

  <p class="terzina">in sogno mi parea veder sospesa<br/>un'aguglia nel ciel con penne d'oro,<br/>con l'ali aperte e a calare intesa;</p>

  <p class="terzina">ed esser mi parea là dove fuoro<br/>abbandonati i suoi da Ganimede,<br/>quando fu ratto al sommo consistoro.</p>

  <p class="terzina">Fra me pensava: 'Forse questa fiede<br/>pur qui per uso, e forse d'altro loco<br/>disdegna di portarne suso in piede'.</p>

  <p class="terzina">Poi mi parea che, poi rotata un poco,<br/>terribil come folgor discendesse,<br/>e me rapisse suso infino al foco.</p>

  <p class="terzina">Ivi parea che ella e io ardesse;<br/>e sì lo 'ncendio imaginato cosse,<br/>che convenne che 'l sonno si rompesse.</p>

  <p class="terzina">Non altrimenti Achille si riscosse,<br/>li occhi svegliati rivolgendo in giro<br/>e non sappiendo là dove si fosse,</p>

  <p class="terzina">quando la madre da Chirón a Schiro<br/>trafuggò lui dormendo in le sue braccia,<br/>là onde poi li Greci il dipartiro;</p>

  <p class="terzina">che mi scoss' io, sì come da la faccia<br/>mi fuggì 'l sonno, e diventa' ismorto,<br/>come fa l'uom che, spaventato, agghiaccia.</p>

  <p class="terzina">Dallato m'era solo il mio conforto,<br/>e 'l sole er' alto già più che due ore,<br/>e 'l viso m'era a la marina torto.</p>

  <p class="terzina">«Non aver tema», disse il mio segnore;<br/>«fatti sicur, ché noi semo a buon punto;<br/>non stringer, ma rallarga ogne vigore.</p>

  <p class="terzina">Tu se' omai al purgatorio giunto:<br/>vedi là il balzo che 'l chiude dintorno;<br/>vedi l'entrata là 've par digiunto.</p>

  <p class="terzina">Dianzi, ne l'alba che procede al giorno,<br/>quando l'anima tua dentro dormia,<br/>sovra li fiori ond' è là giù addorno</p>

  <p class="terzina">venne una donna, e disse: "I' son Lucia;<br/>lasciatemi pigliar costui che dorme;<br/>sì l'agevolerò per la sua via".</p>

  <p class="terzina">Sordel rimase e l'altre genti forme;<br/>ella ti tolse, e come 'l dì fu chiaro,<br/>sen venne suso; e io per le sue orme.</p>

  <p class="terzina">Qui ti posò, ma pria mi dimostraro<br/>li occhi suoi belli quella intrata aperta;<br/>poi ella e 'l sonno ad una se n'andaro».</p>

  <p class="terzina">A guisa d'uom che 'n dubbio si raccerta<br/>e che muta in conforto sua paura,<br/>poi che la verità li è discoperta,</p>

  <p class="terzina">mi cambia' io; e come sanza cura<br/>vide me 'l duca mio, su per lo balzo<br/>si mosse, e io di rietro inver' l'altura.</p>

  <p class="terzina">Lettor, tu vedi ben com' io innalzo<br/>la mia matera, e però con più arte<br/>non ti maravigliar s'io la rincalzo.</p>

  <p class="terzina">Noi ci appressammo, ed eravamo in parte<br/>che là dove pareami prima rotto,<br/>pur come un fesso che muro diparte,</p>

  <p class="terzina">vidi una porta, e tre gradi di sotto<br/>per gire ad essa, di color diversi,<br/>e un portier ch'ancor non facea motto.</p>

  <p class="terzina">E come l'occhio più e più v'apersi,<br/>vidil seder sovra 'l grado sovrano,<br/>tal ne la faccia ch'io non lo soffersi;</p>

  <p class="terzina">e una spada nuda avëa in mano,<br/>che reflettëa i raggi sì ver' noi,<br/>ch'io dirizzava spesso il viso in vano.</p>

  <p class="terzina">«Dite costinci: che volete voi?»,<br/>cominciò elli a dire, «ov' è la scorta?<br/>Guardate che 'l venir sù non vi nòi».</p>

  <p class="terzina">«Donna del ciel, di queste cose accorta»,<br/>rispuose 'l mio maestro a lui, «pur dianzi<br/>ne disse: "Andate là: quivi è la porta"».</p>

  <p class="terzina">«Ed ella i passi vostri in bene avanzi»,<br/>ricominciò il cortese portinaio:<br/>«Venite dunque a' nostri gradi innanzi».</p>

  <p class="terzina">Là ne venimmo; e lo scaglion primaio<br/>bianco marmo era sì pulito e terso,<br/>ch'io mi specchiai in esso qual io paio.</p>

  <p class="terzina">Era il secondo tinto più che perso,<br/>d'una petrina ruvida e arsiccia,<br/>crepata per lo lungo e per traverso.</p>

  <p class="terzina">Lo terzo, che di sopra s'ammassiccia,<br/>porfido mi parea, sì fiammeggiante<br/>come sangue che fuor di vena spiccia.</p>

  <p class="terzina">Sovra questo tenëa ambo le piante<br/>l'angel di Dio sedendo in su la soglia<br/>che mi sembiava pietra di diamante.</p>

  <p class="terzina">Per li tre gradi sù di buona voglia<br/>mi trasse il duca mio, dicendo: «Chiedi<br/>umilemente che 'l serrame scioglia».</p>

  <p class="terzina">Divoto mi gittai a' santi piedi;<br/>misericordia chiesi e ch'el m'aprisse,<br/>ma tre volte nel petto pria mi diedi.</p>

  <p class="terzina">Sette P ne la fronte mi descrisse<br/>col punton de la spada, e «Fa che lavi,<br/>quando se' dentro, queste piaghe» disse.</p>

  <p class="terzina">Cenere, o terra che secca si cavi,<br/>d'un color fora col suo vestimento;<br/>e di sotto da quel trasse due chiavi.</p>

  <p class="terzina">L'una era d'oro e l'altra era d'argento;<br/>pria con la bianca e poscia con la gialla<br/>fece a la porta sì, ch'i' fu' contento.</p>

  <p class="terzina">«Quandunque l'una d'este chiavi falla,<br/>che non si volga dritta per la toppa»,<br/>diss' elli a noi, «non s'apre questa calla.</p>

  <p class="terzina">Più cara è l'una; ma l'altra vuol troppa<br/>d'arte e d'ingegno avanti che diserri,<br/>perch' ella è quella che 'l nodo digroppa.</p>

  <p class="terzina">Da Pier le tegno; e dissemi ch'i' erri<br/>anzi ad aprir ch'a tenerla serrata,<br/>pur che la gente a' piedi mi s'atterri».</p>

  <p class="terzina">Poi pinse l'uscio a la porta sacrata,<br/>dicendo: «Intrate; ma facciovi accorti<br/>che di fuor torna chi 'n dietro si guata».</p>

  <p class="terzina">E quando fuor ne' cardini distorti<br/>li spigoli di quella regge sacra,<br/>che di metallo son sonanti e forti,</p>

  <p class="terzina">non rugghiò sì né si mostrò sì acra<br/>Tarpëa, come tolto le fu il buono<br/>Metello, per che poi rimase macra.</p>

  <p class="terzina">Io mi rivolsi attento al primo tuono,<br/>e '<i>Te Deum laudamus</i>' mi parea<br/>udire in voce mista al dolce suono.</p>

  <p class="terzina">Tale imagine a punto mi rendea<br/>ciò ch'io udiva, qual prender si suole<br/>quando a cantar con organi si stea;</p>

  <p class="terzina">ch'or sì or no s'intendon le parole.</p>

  <h2 id="id_45">CANTO X</h2>

  <p class="quote">[Canto X, dove si tratta del primo girone del proprio purgatorio, il quale luogo discrive l'auttore sotto certi intagli d'antiche imagini; e qui si purga la colpa de la superbia.]</p>

  <p class="terzina">Poi fummo dentro al soglio de la porta<br/>che 'l mal amor de l'anime disusa,<br/>perché fa parer dritta la via torta,</p>

  <p class="terzina">sonando la senti' esser richiusa;<br/>e s'io avesse li occhi vòlti ad essa,<br/>qual fora stata al fallo degna scusa?</p>

  <p class="terzina">Noi salavam per una pietra fessa,<br/>che si moveva e d'una e d'altra parte,<br/>sì come l'onda che fugge e s'appressa.</p>

  <p class="terzina">«Qui si conviene usare un poco d'arte»,<br/>cominciò 'l duca mio, «in accostarsi<br/>or quinci, or quindi al lato che si parte».</p>

  <p class="terzina">E questo fece i nostri passi scarsi,<br/>tanto che pria lo scemo de la luna<br/>rigiunse al letto suo per ricorcarsi,</p>

  <p class="terzina">che noi fossimo fuor di quella cruna;<br/>ma quando fummo liberi e aperti<br/>sù dove il monte in dietro si rauna,</p>

  <p class="terzina">ïo stancato e amendue incerti<br/>di nostra via, restammo in su un piano<br/>solingo più che strade per diserti.</p>

  <p class="terzina">Da la sua sponda, ove confina il vano,<br/>al piè de l'alta ripa che pur sale,<br/>misurrebbe in tre volte un corpo umano;</p>

  <p class="terzina">e quanto l'occhio mio potea trar d'ale,<br/>or dal sinistro e or dal destro fianco,<br/>questa cornice mi parea cotale.</p>

  <p class="terzina">Là sù non eran mossi i piè nostri anco,<br/>quand' io conobbi quella ripa intorno<br/>che dritto di salita aveva manco,</p>

  <p class="terzina">esser di marmo candido e addorno<br/>d'intagli sì, che non pur Policleto,<br/>ma la natura lì avrebbe scorno.</p>

  <p class="terzina">L'angel che venne in terra col decreto<br/>de la molt' anni lagrimata pace,<br/>ch'aperse il ciel del suo lungo divieto,</p>

  <p class="terzina">dinanzi a noi pareva sì verace<br/>quivi intagliato in un atto soave,<br/>che non sembiava imagine che tace.</p>

  <p class="terzina">Giurato si saria ch'el dicesse '<i>Ave!</i>';<br/>perché iv' era imaginata quella<br/>ch'ad aprir l'alto amor volse la chiave;</p>

  <p class="terzina">e avea in atto impressa esta favella<br/>'<i>Ecce ancilla Deï</i>', propriamente<br/>come figura in cera si suggella.</p>

  <p class="terzina">«Non tener pur ad un loco la mente»,<br/>disse 'l dolce maestro, che m'avea<br/>da quella parte onde 'l cuore ha la gente.</p>

  <p class="terzina">Per ch'i' mi mossi col viso, e vedea<br/>di retro da Maria, da quella costa<br/>onde m'era colui che mi movea,</p>

  <p class="terzina">un'altra storia ne la roccia imposta;<br/>per ch'io varcai Virgilio, e fe'mi presso,<br/>acciò che fosse a li occhi miei disposta.</p>

  <p class="terzina">Era intagliato lì nel marmo stesso<br/>lo carro e ' buoi, traendo l'arca santa,<br/>per che si teme officio non commesso.</p>

  <p class="terzina">Dinanzi parea gente; e tutta quanta,<br/>partita in sette cori, a' due mie' sensi<br/>faceva dir l'un 'No', l'altro 'Sì, canta'.</p>

  <p class="terzina">Similemente al fummo de li 'ncensi<br/>che v'era imaginato, li occhi e 'l naso<br/>e al sì e al no discordi fensi.</p>

  <p class="terzina">Lì precedeva al benedetto vaso,<br/>trescando alzato, l'umile salmista,<br/>e più e men che re era in quel caso.</p>

  <p class="terzina">Di contra, effigïata ad una vista<br/>d'un gran palazzo, Micòl ammirava<br/>sì come donna dispettosa e trista.</p>

  <p class="terzina">I' mossi i piè del loco dov' io stava,<br/>per avvisar da presso un'altra istoria,<br/>che di dietro a Micòl mi biancheggiava.</p>

  <p class="terzina">Quiv' era storïata l'alta gloria<br/>del roman principato, il cui valore<br/>mosse Gregorio a la sua gran vittoria;</p>

  <p class="terzina">i' dico di Traiano imperadore;<br/>e una vedovella li era al freno,<br/>di lagrime atteggiata e di dolore.</p>

  <p class="terzina">Intorno a lui parea calcato e pieno<br/>di cavalieri, e l'aguglie ne l'oro<br/>sovr' essi in vista al vento si movieno.</p>

  <p class="terzina">La miserella intra tutti costoro<br/>pareva dir: «Segnor, fammi vendetta<br/>di mio figliuol ch'è morto, ond' io m'accoro»;</p>

  <p class="terzina">ed elli a lei rispondere: «Or aspetta<br/>tanto ch'i' torni»; e quella: «Segnor mio»,<br/>come persona in cui dolor s'affretta,</p>

  <p class="terzina">«se tu non torni?»; ed ei: «Chi fia dov' io,<br/>la ti farà»; ed ella: «L'altrui bene<br/>a te che fia, se 'l tuo metti in oblio?»;</p>

  <p class="terzina">ond' elli: «Or ti conforta; ch'ei convene<br/>ch'i' solva il mio dovere anzi ch'i' mova:<br/>giustizia vuole e pietà mi ritene».</p>

  <p class="terzina">Colui che mai non vide cosa nova<br/>produsse esto visibile parlare,<br/>novello a noi perché qui non si trova.</p>

  <p class="terzina">Mentr' io mi dilettava di guardare<br/>l'imagini di tante umilitadi,<br/>e per lo fabbro loro a veder care,</p>

  <p class="terzina">«Ecco di qua, ma fanno i passi radi»,<br/>mormorava il poeta, «molte genti:<br/>questi ne 'nvïeranno a li alti gradi».</p>

  <p class="terzina">Li occhi miei, ch'a mirare eran contenti<br/>per veder novitadi ond' e' son vaghi,<br/>volgendosi ver' lui non furon lenti.</p>

  <p class="terzina">Non vo' però, lettor, che tu ti smaghi<br/>di buon proponimento per udire<br/>come Dio vuol che 'l debito si paghi.</p>

  <p class="terzina">Non attender la forma del martìre:<br/>pensa la succession; pensa ch'al peggio<br/>oltre la gran sentenza non può ire.</p>

  <p class="terzina">Io cominciai: «Maestro, quel ch'io veggio<br/>muovere a noi, non mi sembian persone,<br/>e non so che, sì nel veder vaneggio».</p>

  <p class="terzina">Ed elli a me: «La grave condizione<br/>di lor tormento a terra li rannicchia,<br/>sì che ' miei occhi pria n'ebber tencione.</p>

  <p class="terzina">Ma guarda fiso là, e disviticchia<br/>col viso quel che vien sotto a quei sassi:<br/>già scorger puoi come ciascun si picchia».</p>

  <p class="terzina">O superbi cristian, miseri lassi,<br/>che, de la vista de la mente infermi,<br/>fidanza avete ne' retrosi passi,</p>

  <p class="terzina">non v'accorgete voi che noi siam vermi<br/>nati a formar l'angelica farfalla,<br/>che vola a la giustizia sanza schermi?</p>

  <p class="terzina">Di che l'animo vostro in alto galla,<br/>poi siete quasi antomata in difetto,<br/>sì come vermo in cui formazion falla?</p>

  <p class="terzina">Come per sostentar solaio o tetto,<br/>per mensola talvolta una figura<br/>si vede giugner le ginocchia al petto,</p>

  <p class="terzina">la qual fa del non ver vera rancura<br/>nascere 'n chi la vede; così fatti<br/>vid' io color, quando puosi ben cura.</p>

  <p class="terzina">Vero è che più e meno eran contratti<br/>secondo ch'avien più e meno a dosso;<br/>e qual più pazïenza avea ne li atti,</p>

  <p class="terzina">piangendo parea dicer: 'Più non posso'.</p>

  <h2 id="id_46">CANTO XI</h2>

  <p class="quote">[Canto XI, nel quale si tratta del sopradetto primo girone e de' superbi medesimi, e qui si purga la vana gloria ch'è uno de' rami de la superbia; dove nomina il conte Uberto da Santafiore e messer Provenzano Salvani di Siena e molti altri.]</p>

  <p class="terzina">«O Padre nostro, che ne' cieli stai,<br/>non circunscritto, ma per più amore<br/>ch'ai primi effetti di là sù tu hai,</p>

  <p class="terzina">laudato sia 'l tuo nome e 'l tuo valore<br/>da ogne creatura, com' è degno<br/>di render grazie al tuo dolce vapore.</p>

  <p class="terzina">Vegna ver' noi la pace del tuo regno,<br/>ché noi ad essa non potem da noi,<br/>s'ella non vien, con tutto nostro ingegno.</p>

  <p class="terzina">Come del suo voler li angeli tuoi<br/>fan sacrificio a te, cantando <i>osanna</i>,<br/>così facciano li uomini de' suoi.</p>

  <p class="terzina">Dà oggi a noi la cotidiana manna,<br/>sanza la qual per questo aspro diserto<br/>a retro va chi più di gir s'affanna.</p>

  <p class="terzina">E come noi lo mal ch'avem sofferto<br/>perdoniamo a ciascuno, e tu perdona<br/>benigno, e non guardar lo nostro merto.</p>

  <p class="terzina">Nostra virtù che di legger s'adona,<br/>non spermentar con l'antico avversaro,<br/>ma libera da lui che sì la sprona.</p>

  <p class="terzina">Quest' ultima preghiera, segnor caro,<br/>già non si fa per noi, ché non bisogna,<br/>ma per color che dietro a noi restaro».</p>

  <p class="terzina">Così a sé e noi buona ramogna<br/>quell' ombre orando, andavan sotto 'l pondo,<br/>simile a quel che talvolta si sogna,</p>

  <p class="terzina">disparmente angosciate tutte a tondo<br/>e lasse su per la prima cornice,<br/>purgando la caligine del mondo.</p>

  <p class="terzina">Se di là sempre ben per noi si dice,<br/>di qua che dire e far per lor si puote<br/>da quei c'hanno al voler buona radice?</p>

  <p class="terzina">Ben si de' loro atar lavar le note<br/>che portar quinci, sì che, mondi e lievi,<br/>possano uscire a le stellate ruote.</p>

  <p class="terzina">«Deh, se giustizia e pietà vi disgrievi<br/>tosto, sì che possiate muover l'ala,<br/>che secondo il disio vostro vi lievi,</p>

  <p class="terzina">mostrate da qual mano inver' la scala<br/>si va più corto; e se c'è più d'un varco,<br/>quel ne 'nsegnate che men erto cala;</p>

  <p class="terzina">ché questi che vien meco, per lo 'ncarco<br/>de la carne d'Adamo onde si veste,<br/>al montar sù, contra sua voglia, è parco».</p>

  <p class="terzina">Le lor parole, che rendero a queste<br/>che dette avea colui cu' io seguiva,<br/>non fur da cui venisser manifeste;</p>

  <p class="terzina">ma fu detto: «A man destra per la riva<br/>con noi venite, e troverete il passo<br/>possibile a salir persona viva.</p>

  <p class="terzina">E s'io non fossi impedito dal sasso<br/>che la cervice mia superba doma,<br/>onde portar convienmi il viso basso,</p>

  <p class="terzina">cotesti, ch'ancor vive e non si noma,<br/>guardere' io, per veder s'i' 'l conosco,<br/>e per farlo pietoso a questa soma.</p>

  <p class="terzina">Io fui latino e nato d'un gran Tosco:<br/>Guiglielmo Aldobrandesco fu mio padre;<br/>non so se 'l nome suo già mai fu vosco.</p>

  <p class="terzina">L'antico sangue e l'opere leggiadre<br/>d'i miei maggior mi fer sì arrogante,<br/>che, non pensando a la comune madre,</p>

  <p class="terzina">ogn' uomo ebbi in despetto tanto avante,<br/>ch'io ne mori', come i Sanesi sanno,<br/>e sallo in Campagnatico ogne fante.</p>

  <p class="terzina">Io sono Omberto; e non pur a me danno<br/>superbia fa, ché tutti miei consorti<br/>ha ella tratti seco nel malanno.</p>

  <p class="terzina">E qui convien ch'io questo peso porti<br/>per lei, tanto che a Dio si sodisfaccia,<br/>poi ch'io nol fe' tra ' vivi, qui tra ' morti».</p>

  <p class="terzina">Ascoltando chinai in giù la faccia;<br/>e un di lor, non questi che parlava,<br/>si torse sotto il peso che li 'mpaccia,</p>

  <p class="terzina">e videmi e conobbemi e chiamava,<br/>tenendo li occhi con fatica fisi<br/>a me che tutto chin con loro andava.</p>

  <p class="terzina">«Oh!», diss' io lui, «non se' tu Oderisi,<br/>l'onor d'Agobbio e l'onor di quell' arte<br/>ch'alluminar chiamata è in Parisi?».</p>

  <p class="terzina">«Frate», diss' elli, «più ridon le carte<br/>che pennelleggia Franco Bolognese;<br/>l'onore è tutto or suo, e mio in parte.</p>

  <p class="terzina">Ben non sare' io stato sì cortese<br/>mentre ch'io vissi, per lo gran disio<br/>de l'eccellenza ove mio core intese.</p>

  <p class="terzina">Di tal superbia qui si paga il fio;<br/>e ancor non sarei qui, se non fosse<br/>che, possendo peccar, mi volsi a Dio.</p>

  <p class="terzina">Oh vana gloria de l'umane posse!<br/>com' poco verde in su la cima dura,<br/>se non è giunta da l'etati grosse!</p>

  <p class="terzina">Credette Cimabue ne la pittura<br/>tener lo campo, e ora ha Giotto il grido,<br/>sì che la fama di colui è scura.</p>

  <p class="terzina">Così ha tolto l'uno a l'altro Guido<br/>la gloria de la lingua; e forse è nato<br/>chi l'uno e l'altro caccerà del nido.</p>

  <p class="terzina">Non è il mondan romore altro ch'un fiato<br/>di vento, ch'or vien quinci e or vien quindi,<br/>e muta nome perché muta lato.</p>

  <p class="terzina">Che voce avrai tu più, se vecchia scindi<br/>da te la carne, che se fossi morto<br/>anzi che tu lasciassi il 'pappo' e 'l 'dindi',</p>

  <p class="terzina">pria che passin mill' anni? ch'è più corto<br/>spazio a l'etterno, ch'un muover di ciglia<br/>al cerchio che più tardi in cielo è torto.</p>

  <p class="terzina">Colui che del cammin sì poco piglia<br/>dinanzi a me, Toscana sonò tutta;<br/>e ora a pena in Siena sen pispiglia,</p>

  <p class="terzina">ond' era sire quando fu distrutta<br/>la rabbia fiorentina, che superba<br/>fu a quel tempo sì com' ora è putta.</p>

  <p class="terzina">La vostra nominanza è color d'erba,<br/>che viene e va, e quei la discolora<br/>per cui ella esce de la terra acerba».</p>

  <p class="terzina">E io a lui: «Tuo vero dir m'incora<br/>bona umiltà, e gran tumor m'appiani;<br/>ma chi è quei di cui tu parlavi ora?».</p>

  <p class="terzina">«Quelli è», rispuose, «Provenzan Salvani;<br/>ed è qui perché fu presuntüoso<br/>a recar Siena tutta a le sue mani.</p>

  <p class="terzina">Ito è così e va, sanza riposo,<br/>poi che morì; cotal moneta rende<br/>a sodisfar chi è di là troppo oso».</p>

  <p class="terzina">E io: «Se quello spirito ch'attende,<br/>pria che si penta, l'orlo de la vita,<br/>qua giù dimora e qua sù non ascende,</p>

  <p class="terzina">se buona orazïon lui non aita,<br/>prima che passi tempo quanto visse,<br/>come fu la venuta lui largita?».</p>

  <p class="terzina">«Quando vivea più glorïoso», disse,<br/>«liberamente nel Campo di Siena,<br/>ogne vergogna diposta, s'affisse;</p>

  <p class="terzina">e lì, per trar l'amico suo di pena,<br/>ch'e' sostenea ne la prigion di Carlo,<br/>si condusse a tremar per ogne vena.</p>

  <p class="terzina">Più non dirò, e scuro so che parlo;<br/>ma poco tempo andrà, che ' tuoi vicini<br/>faranno sì che tu potrai chiosarlo.</p>

  <p class="terzina">Quest' opera li tolse quei confini».</p>

  <h2 id="id_47">CANTO XII</h2>

  <p class="quote">[Canto XII, ove si tratta del secondo girone dove si sono intagliate certe imagini antiche de' superbi; e quivi si puniscono li superbi medesimi.]</p>

  <p class="terzina">Di pari, come buoi che vanno a giogo,<br/>m'andava io con quell' anima carca,<br/>fin che 'l sofferse il dolce pedagogo.</p>

  <p class="terzina">Ma quando disse: «Lascia lui e varca;<br/>ché qui è buono con l'ali e coi remi,<br/>quantunque può, ciascun pinger sua barca»;</p>

  <p class="terzina">dritto sì come andar vuolsi rife'mi<br/>con la persona, avvegna che i pensieri<br/>mi rimanessero e chinati e scemi.</p>

  <p class="terzina">Io m'era mosso, e seguia volontieri<br/>del mio maestro i passi, e amendue<br/>già mostravam com' eravam leggeri;</p>

  <p class="terzina">ed el mi disse: «Volgi li occhi in giùe:<br/>buon ti sarà, per tranquillar la via,<br/>veder lo letto de le piante tue».</p>

  <p class="terzina">Come, perché di lor memoria sia,<br/>sovra i sepolti le tombe terragne<br/>portan segnato quel ch'elli eran pria,</p>

  <p class="terzina">onde lì molte volte si ripiagne<br/>per la puntura de la rimembranza,<br/>che solo a' pïi dà de le calcagne;</p>

  <p class="terzina">sì vid' io lì, ma di miglior sembianza<br/>secondo l'artificio, figurato<br/>quanto per via di fuor del monte avanza.</p>

  <p class="terzina">Vedea colui che fu nobil creato<br/>più ch'altra creatura, giù dal cielo<br/>folgoreggiando scender, da l'un lato.</p>

  <p class="terzina">Vedëa Brïareo fitto dal telo<br/>celestïal giacer, da l'altra parte,<br/>grave a la terra per lo mortal gelo.</p>

  <p class="terzina">Vedea Timbreo, vedea Pallade e Marte,<br/>armati ancora, intorno al padre loro,<br/>mirar le membra d'i Giganti sparte.</p>

  <p class="terzina">Vedea Nembròt a piè del gran lavoro<br/>quasi smarrito, e riguardar le genti<br/>che 'n Sennaàr con lui superbi fuoro.</p>

  <p class="terzina">O Nïobè, con che occhi dolenti<br/>vedea io te segnata in su la strada,<br/>tra sette e sette tuoi figliuoli spenti!</p>

  <p class="terzina">O Saùl, come in su la propria spada<br/>quivi parevi morto in Gelboè,<br/>che poi non sentì pioggia né rugiada!</p>

  <p class="terzina">O folle Aragne, sì vedea io te<br/>già mezza ragna, trista in su li stracci<br/>de l'opera che mal per te si fé.</p>

  <p class="terzina">O Roboàm, già non par che minacci<br/>quivi 'l tuo segno; ma pien di spavento<br/>nel porta un carro, sanza ch'altri il cacci.</p>

  <p class="terzina">Mostrava ancor lo duro pavimento<br/>come Almeon a sua madre fé caro<br/>parer lo sventurato addornamento.</p>

  <p class="terzina">Mostrava come i figli si gittaro<br/>sovra Sennacherìb dentro dal tempio,<br/>e come, morto lui, quivi il lasciaro.</p>

  <p class="terzina">Mostrava la ruina e 'l crudo scempio<br/>che fé Tamiri, quando disse a Ciro:<br/>«Sangue sitisti, e io di sangue t'empio».</p>

  <p class="terzina">Mostrava come in rotta si fuggiro<br/>li Assiri, poi che fu morto Oloferne,<br/>e anche le reliquie del martiro.</p>

  <p class="terzina">Vedeva Troia in cenere e in caverne;<br/>o Ilïón, come te basso e vile<br/>mostrava il segno che lì si discerne!</p>

  <p class="terzina">Qual di pennel fu maestro o di stile<br/>che ritraesse l'ombre e ' tratti ch'ivi<br/>mirar farieno uno ingegno sottile?</p>

  <p class="terzina">Morti li morti e i vivi parean vivi:<br/>non vide mei di me chi vide il vero,<br/>quant' io calcai, fin che chinato givi.</p>

  <p class="terzina">Or superbite, e via col viso altero,<br/>figliuoli d'Eva, e non chinate il volto<br/>sì che veggiate il vostro mal sentero!</p>

  <p class="terzina">Più era già per noi del monte vòlto<br/>e del cammin del sole assai più speso<br/>che non stimava l'animo non sciolto,</p>

  <p class="terzina">quando colui che sempre innanzi atteso<br/>andava, cominciò: «Drizza la testa;<br/>non è più tempo di gir sì sospeso.</p>

  <p class="terzina">Vedi colà un angel che s'appresta<br/>per venir verso noi; vedi che torna<br/>dal servigio del dì l'ancella sesta.</p>

  <p class="terzina">Di reverenza il viso e li atti addorna,<br/>sì che i diletti lo 'nvïarci in suso;<br/>pensa che questo dì mai non raggiorna!».</p>

  <p class="terzina">Io era ben del suo ammonir uso<br/>pur di non perder tempo, sì che 'n quella<br/>materia non potea parlarmi chiuso.</p>

  <p class="terzina">A noi venìa la creatura bella,<br/>biancovestito e ne la faccia quale<br/>par tremolando mattutina stella.</p>

  <p class="terzina">Le braccia aperse, e indi aperse l'ale;<br/>disse: «Venite: qui son presso i gradi,<br/>e agevolemente omai si sale.</p>

  <p class="terzina">A questo invito vegnon molto radi:<br/>o gente umana, per volar sù nata,<br/>perché a poco vento così cadi?».</p>

  <p class="terzina">Menocci ove la roccia era tagliata;<br/>quivi mi batté l'ali per la fronte;<br/>poi mi promise sicura l'andata.</p>

  <p class="terzina">Come a man destra, per salire al monte<br/>dove siede la chiesa che soggioga<br/>la ben guidata sopra Rubaconte,</p>

  <p class="terzina">si rompe del montar l'ardita foga<br/>per le scalee che si fero ad etade<br/>ch'era sicuro il quaderno e la doga;</p>

  <p class="terzina">così s'allenta la ripa che cade<br/>quivi ben ratta da l'altro girone;<br/>ma quinci e quindi l'alta pietra rade.</p>

  <p class="terzina">Noi volgendo ivi le nostre persone,<br/>'<i>Beati pauperes spiritu!</i>' voci<br/>cantaron sì, che nol diria sermone.</p>

  <p class="terzina">Ahi quanto son diverse quelle foci<br/>da l'infernali! ché quivi per canti<br/>s'entra, e là giù per lamenti feroci.</p>

  <p class="terzina">Già montavam su per li scaglion santi,<br/>ed esser mi parea troppo più lieve<br/>che per lo pian non mi parea davanti.</p>

  <p class="terzina">Ond' io: «Maestro, dì, qual cosa greve<br/>levata s'è da me, che nulla quasi<br/>per me fatica, andando, si riceve?».</p>

  <p class="terzina">Rispuose: «Quando i P che son rimasi<br/>ancor nel volto tuo presso che stinti,<br/>saranno, com' è l'un, del tutto rasi,</p>

  <p class="terzina">fier li tuoi piè dal buon voler sì vinti,<br/>che non pur non fatica sentiranno,<br/>ma fia diletto loro esser sù pinti».</p>

  <p class="terzina">Allor fec' io come color che vanno<br/>con cosa in capo non da lor saputa,<br/>se non che ' cenni altrui sospecciar fanno;</p>

  <p class="terzina">per che la mano ad accertar s'aiuta,<br/>e cerca e truova e quello officio adempie<br/>che non si può fornir per la veduta;</p>

  <p class="terzina">e con le dita de la destra scempie<br/>trovai pur sei le lettere che 'ncise<br/>quel da le chiavi a me sovra le tempie:</p>

  <p class="terzina">a che guardando, il mio duca sorrise.</p>

  <h2 id="id_48">CANTO XIII</h2>

  <p class="quote">[Canto XIII, dove si tratta del sopradetto girone secondo, e quivi si punisce la colpa della invidia; dove nomina madonna Sapìa, moglie di messer Viviano de' Ghinibaldi da Siena, e molti altri.]</p>

  <p class="terzina">Noi eravamo al sommo de la scala,<br/>dove secondamente si risega<br/>lo monte che salendo altrui dismala.</p>

  <p class="terzina">Ivi così una cornice lega<br/>dintorno il poggio, come la primaia;<br/>se non che l'arco suo più tosto piega.</p>

  <p class="terzina">Ombra non lì è né segno che si paia:<br/>parsi la ripa e parsi la via schietta<br/>col livido color de la petraia.</p>

  <p class="terzina">«Se qui per dimandar gente s'aspetta»,<br/>ragionava il poeta, «io temo forse<br/>che troppo avrà d'indugio nostra eletta».</p>

  <p class="terzina">Poi fisamente al sole li occhi porse;<br/>fece del destro lato a muover centro,<br/>e la sinistra parte di sé torse.</p>

  <p class="terzina">«O dolce lume a cui fidanza i' entro<br/>per lo novo cammin, tu ne conduci»,<br/>dicea, «come condur si vuol quinc' entro.</p>

  <p class="terzina">Tu scaldi il mondo, tu sovr' esso luci;<br/>s'altra ragione in contrario non ponta,<br/>esser dien sempre li tuoi raggi duci».</p>

  <p class="terzina">Quanto di qua per un migliaio si conta,<br/>tanto di là eravam noi già iti,<br/>con poco tempo, per la voglia pronta;</p>

  <p class="terzina">e verso noi volar furon sentiti,<br/>non però visti, spiriti parlando<br/>a la mensa d'amor cortesi inviti.</p>

  <p class="terzina">La prima voce che passò volando<br/>'<i>Vinum non habent</i>' altamente disse,<br/>e dietro a noi l'andò reïterando.</p>

  <p class="terzina">E prima che del tutto non si udisse<br/>per allungarsi, un'altra 'I' sono Oreste'<br/>passò gridando, e anco non s'affisse.</p>

  <p class="terzina">«Oh!», diss' io, «padre, che voci son queste?».<br/>E com' io domandai, ecco la terza<br/>dicendo: 'Amate da cui male aveste'.</p>

  <p class="terzina">E 'l buon maestro: «Questo cinghio sferza<br/>la colpa de la invidia, e però sono<br/>tratte d'amor le corde de la ferza.</p>

  <p class="terzina">Lo fren vuol esser del contrario suono;<br/>credo che l'udirai, per mio avviso,<br/>prima che giunghi al passo del perdono.</p>

  <p class="terzina">Ma ficca li occhi per l'aere ben fiso,<br/>e vedrai gente innanzi a noi sedersi,<br/>e ciascun è lungo la grotta assiso».</p>

  <p class="terzina">Allora più che prima li occhi apersi;<br/>guarda'mi innanzi, e vidi ombre con manti<br/>al color de la pietra non diversi.</p>

  <p class="terzina">E poi che fummo un poco più avanti,<br/>udia gridar: 'Maria, òra per noi':<br/>gridar 'Michele' e 'Pietro' e 'Tutti santi'.</p>

  <p class="terzina">Non credo che per terra vada ancoi<br/>omo sì duro, che non fosse punto<br/>per compassion di quel ch'i' vidi poi;</p>

  <p class="terzina">ché, quando fui sì presso di lor giunto,<br/>che li atti loro a me venivan certi,<br/>per li occhi fui di grave dolor munto.</p>

  <p class="terzina">Di vil ciliccio mi parean coperti,<br/>e l'un sofferia l'altro con la spalla,<br/>e tutti da la ripa eran sofferti.</p>

  <p class="terzina">Così li ciechi a cui la roba falla,<br/>stanno a' perdoni a chieder lor bisogna,<br/>e l'uno il capo sopra l'altro avvalla,</p>

  <p class="terzina">perché 'n altrui pietà tosto si pogna,<br/>non pur per lo sonar de le parole,<br/>ma per la vista che non meno agogna.</p>

  <p class="terzina">E come a li orbi non approda il sole,<br/>così a l'ombre quivi, ond' io parlo ora,<br/>luce del ciel di sé largir non vole;</p>

  <p class="terzina">ché a tutti un fil di ferro i cigli fóra<br/>e cusce sì, come a sparvier selvaggio<br/>si fa però che queto non dimora.</p>

  <p class="terzina">A me pareva, andando, fare oltraggio,<br/>veggendo altrui, non essendo veduto:<br/>per ch'io mi volsi al mio consiglio saggio.</p>

  <p class="terzina">Ben sapev' ei che volea dir lo muto;<br/>e però non attese mia dimanda,<br/>ma disse: «Parla, e sie breve e arguto».</p>

  <p class="terzina">Virgilio mi venìa da quella banda<br/>de la cornice onde cader si puote,<br/>perché da nulla sponda s'inghirlanda;</p>

  <p class="terzina">da l'altra parte m'eran le divote<br/>ombre, che per l'orribile costura<br/>premevan sì, che bagnavan le gote.</p>

  <p class="terzina">Volsimi a loro e: «O gente sicura»,<br/>incominciai, «di veder l'alto lume<br/>che 'l disio vostro solo ha in sua cura,</p>

  <p class="terzina">se tosto grazia resolva le schiume<br/>di vostra coscïenza sì che chiaro<br/>per essa scenda de la mente il fiume,</p>

  <p class="terzina">ditemi, ché mi fia grazioso e caro,<br/>s'anima è qui tra voi che sia latina;<br/>e forse lei sarà buon s'i' l'apparo».</p>

  <p class="terzina">«O frate mio, ciascuna è cittadina<br/>d'una vera città; ma tu vuo' dire<br/>che vivesse in Italia peregrina».</p>

  <p class="terzina">Questo mi parve per risposta udire<br/>più innanzi alquanto che là dov' io stava,<br/>ond' io mi feci ancor più là sentire.</p>

  <p class="terzina">Tra l'altre vidi un'ombra ch'aspettava<br/>in vista; e se volesse alcun dir 'Come?',<br/>lo mento a guisa d'orbo in sù levava.</p>

  <p class="terzina">«Spirto», diss' io, «che per salir ti dome,<br/>se tu se' quelli che mi rispondesti,<br/>fammiti conto o per luogo o per nome».</p>

  <p class="terzina">«Io fui sanese», rispuose, «e con questi<br/>altri rimendo qui la vita ria,<br/>lagrimando a colui che sé ne presti.</p>

  <p class="terzina">Savia non fui, avvegna che Sapìa<br/>fossi chiamata, e fui de li altrui danni<br/>più lieta assai che di ventura mia.</p>

  <p class="terzina">E perché tu non creda ch'io t'inganni,<br/>odi s'i' fui, com' io ti dico, folle,<br/>già discendendo l'arco d'i miei anni.</p>

  <p class="terzina">Eran li cittadin miei presso a Colle<br/>in campo giunti co' loro avversari,<br/>e io pregava Iddio di quel ch'e' volle.</p>

  <p class="terzina">Rotti fuor quivi e vòlti ne li amari<br/>passi di fuga; e veggendo la caccia,<br/>letizia presi a tutte altre dispari,</p>

  <p class="terzina">tanto ch'io volsi in sù l'ardita faccia,<br/>gridando a Dio: "Omai più non ti temo!",<br/>come fé 'l merlo per poca bonaccia.</p>

  <p class="terzina">Pace volli con Dio in su lo stremo<br/>de la mia vita; e ancor non sarebbe<br/>lo mio dover per penitenza scemo,</p>

  <p class="terzina">se ciò non fosse, ch'a memoria m'ebbe<br/>Pier Pettinaio in sue sante orazioni,<br/>a cui di me per caritate increbbe.</p>

  <p class="terzina">Ma tu chi se', che nostre condizioni<br/>vai dimandando, e porti li occhi sciolti,<br/>sì com' io credo, e spirando ragioni?».</p>

  <p class="terzina">«Li occhi», diss' io, «mi fieno ancor qui tolti,<br/>ma picciol tempo, ché poca è l'offesa<br/>fatta per esser con invidia vòlti.</p>

  <p class="terzina">Troppa è più la paura ond' è sospesa<br/>l'anima mia del tormento di sotto,<br/>che già lo 'ncarco di là giù mi pesa».</p>

  <p class="terzina">Ed ella a me: «Chi t'ha dunque condotto<br/>qua sù tra noi, se giù ritornar credi?».<br/>E io: «Costui ch'è meco e non fa motto.</p>

  <p class="terzina">E vivo sono; e però mi richiedi,<br/>spirito eletto, se tu vuo' ch'i' mova<br/>di là per te ancor li mortai piedi».</p>

  <p class="terzina">«Oh, questa è a udir sì cosa nuova»,<br/>rispuose, «che gran segno è che Dio t'ami;<br/>però col priego tuo talor mi giova.</p>

  <p class="terzina">E cheggioti, per quel che tu più brami,<br/>se mai calchi la terra di Toscana,<br/>che a' miei propinqui tu ben mi rinfami.</p>

  <p class="terzina">Tu li vedrai tra quella gente vana<br/>che spera in Talamone, e perderagli<br/>più di speranza ch'a trovar la Diana;</p>

  <p class="terzina">ma più vi perderanno li ammiragli».</p>

  <h2 id="id_49">CANTO XIV</h2>

  <p class="quote">[Canto XIV, dove si tratta del sopradetto girone, e qui si purga la sopradetta colpa della invidia; dove nomina messer Rinieri da Calvoli e molti altri.]</p>

  <p class="terzina">«Chi è costui che 'l nostro monte cerchia<br/>prima che morte li abbia dato il volo,<br/>e apre li occhi a sua voglia e coverchia?».</p>

  <p class="terzina">«Non so chi sia, ma so ch'e' non è solo;<br/>domandal tu che più li t'avvicini,<br/>e dolcemente, sì che parli, acco'lo».</p>

  <p class="terzina">Così due spirti, l'uno a l'altro chini,<br/>ragionavan di me ivi a man dritta;<br/>poi fer li visi, per dirmi, supini;</p>

  <p class="terzina">e disse l'uno: «O anima che fitta<br/>nel corpo ancora inver' lo ciel ten vai,<br/>per carità ne consola e ne ditta</p>

  <p class="terzina">onde vieni e chi se'; ché tu ne fai<br/>tanto maravigliar de la tua grazia,<br/>quanto vuol cosa che non fu più mai».</p>

  <p class="terzina">E io: «Per mezza Toscana si spazia<br/>un fiumicel che nasce in Falterona,<br/>e cento miglia di corso nol sazia.</p>

  <p class="terzina">Di sovr' esso rech' io questa persona:<br/>dirvi ch'i' sia, saria parlare indarno,<br/>ché 'l nome mio ancor molto non suona».</p>

  <p class="terzina">«Se ben lo 'ntendimento tuo accarno<br/>con lo 'ntelletto», allora mi rispuose<br/>quei che diceva pria, «tu parli d'Arno».</p>

  <p class="terzina">E l'altro disse lui: «Perché nascose<br/>questi il vocabol di quella riviera,<br/>pur com' om fa de l'orribili cose?».</p>

  <p class="terzina">E l'ombra che di ciò domandata era,<br/>si sdebitò così: «Non so; ma degno<br/>ben è che 'l nome di tal valle pèra;</p>

  <p class="terzina">ché dal principio suo, ov' è sì pregno<br/>l'alpestro monte ond' è tronco Peloro,<br/>che 'n pochi luoghi passa oltra quel segno,</p>

  <p class="terzina">infin là 've si rende per ristoro<br/>di quel che 'l ciel de la marina asciuga,<br/>ond' hanno i fiumi ciò che va con loro,</p>

  <p class="terzina">vertù così per nimica si fuga<br/>da tutti come biscia, o per sventura<br/>del luogo, o per mal uso che li fruga:</p>

  <p class="terzina">ond' hanno sì mutata lor natura<br/>li abitator de la misera valle,<br/>che par che Circe li avesse in pastura.</p>

  <p class="terzina">Tra brutti porci, più degni di galle<br/>che d'altro cibo fatto in uman uso,<br/>dirizza prima il suo povero calle.</p>

  <p class="terzina">Botoli trova poi, venendo giuso,<br/>ringhiosi più che non chiede lor possa,<br/>e da lor disdegnosa torce il muso.</p>

  <p class="terzina">Vassi caggendo; e quant' ella più 'ngrossa,<br/>tanto più trova di can farsi lupi<br/>la maladetta e sventurata fossa.</p>

  <p class="terzina">Discesa poi per più pelaghi cupi,<br/>trova le volpi sì piene di froda,<br/>che non temono ingegno che le occùpi.</p>

  <p class="terzina">Né lascerò di dir perch' altri m'oda;<br/>e buon sarà costui, s'ancor s'ammenta<br/>di ciò che vero spirto mi disnoda.</p>

  <p class="terzina">Io veggio tuo nepote che diventa<br/>cacciator di quei lupi in su la riva<br/>del fiero fiume, e tutti li sgomenta.</p>

  <p class="terzina">Vende la carne loro essendo viva;<br/>poscia li ancide come antica belva;<br/>molti di vita e sé di pregio priva.</p>

  <p class="terzina">Sanguinoso esce de la trista selva;<br/>lasciala tal, che di qui a mille anni<br/>ne lo stato primaio non si rinselva».</p>

  <p class="terzina">Com' a l'annunzio di dogliosi danni<br/>si turba il viso di colui ch'ascolta,<br/>da qual che parte il periglio l'assanni,</p>

  <p class="terzina">così vid' io l'altr' anima, che volta<br/>stava a udir, turbarsi e farsi trista,<br/>poi ch'ebbe la parola a sé raccolta.</p>

  <p class="terzina">Lo dir de l'una e de l'altra la vista<br/>mi fer voglioso di saper lor nomi,<br/>e dimanda ne fei con prieghi mista;</p>

  <p class="terzina">per che lo spirto che di pria parlòmi<br/>ricominciò: «Tu vuo' ch'io mi deduca<br/>nel fare a te ciò che tu far non vuo'mi.</p>

  <p class="terzina">Ma da che Dio in te vuol che traluca<br/>tanto sua grazia, non ti sarò scarso;<br/>però sappi ch'io fui Guido del Duca.</p>

  <p class="terzina">Fu il sangue mio d'invidia sì rïarso,<br/>che se veduto avesse uom farsi lieto,<br/>visto m'avresti di livore sparso.</p>

  <p class="terzina">Di mia semente cotal paglia mieto;<br/>o gente umana, perché poni 'l core<br/>là 'v' è mestier di consorte divieto?</p>

  <p class="terzina">Questi è Rinier; questi è 'l pregio e l'onore<br/>de la casa da Calboli, ove nullo<br/>fatto s'è reda poi del suo valore.</p>

  <p class="terzina">E non pur lo suo sangue è fatto brullo,<br/>tra 'l Po e 'l monte e la marina e 'l Reno,<br/>del ben richesto al vero e al trastullo;</p>

  <p class="terzina">ché dentro a questi termini è ripieno<br/>di venenosi sterpi, sì che tardi<br/>per coltivare omai verrebber meno.</p>

  <p class="terzina">Ov' è 'l buon Lizio e Arrigo Mainardi?<br/>Pier Traversaro e Guido di Carpigna?<br/>Oh Romagnuoli tornati in bastardi!</p>

  <p class="terzina">Quando in Bologna un Fabbro si ralligna?<br/>quando in Faenza un Bernardin di Fosco,<br/>verga gentil di picciola gramigna?</p>

  <p class="terzina">Non ti maravigliar s'io piango, Tosco,<br/>quando rimembro, con Guido da Prata,<br/>Ugolin d'Azzo che vivette nosco,</p>

  <p class="terzina">Federigo Tignoso e sua brigata,<br/>la casa Traversara e li Anastagi<br/>(e l'una gente e l'altra è diretata),</p>

  <p class="terzina">le donne e ' cavalier, li affanni e li agi<br/>che ne 'nvogliava amore e cortesia<br/>là dove i cuor son fatti sì malvagi.</p>

  <p class="terzina">O Bretinoro, ché non fuggi via,<br/>poi che gita se n'è la tua famiglia<br/>e molta gente per non esser ria?</p>

  <p class="terzina">Ben fa Bagnacaval, che non rifiglia;<br/>e mal fa Castrocaro, e peggio Conio,<br/>che di figliar tai conti più s'impiglia.</p>

  <p class="terzina">Ben faranno i Pagan, da che 'l demonio<br/>lor sen girà; ma non però che puro<br/>già mai rimagna d'essi testimonio.</p>

  <p class="terzina">O Ugolin de' Fantolin, sicuro<br/>è 'l nome tuo, da che più non s'aspetta<br/>chi far lo possa, tralignando, scuro.</p>

  <p class="terzina">Ma va via, Tosco, omai; ch'or mi diletta<br/>troppo di pianger più che di parlare,<br/>sì m'ha nostra ragion la mente stretta».</p>

  <p class="terzina">Noi sapavam che quell' anime care<br/>ci sentivano andar; però, tacendo,<br/>facëan noi del cammin confidare.</p>

  <p class="terzina">Poi fummo fatti soli procedendo,<br/>folgore parve quando l'aere fende,<br/>voce che giunse di contra dicendo:</p>

  <p class="terzina">'Anciderammi qualunque m'apprende';<br/>e fuggì come tuon che si dilegua,<br/>se sùbito la nuvola scoscende.</p>

  <p class="terzina">Come da lei l'udir nostro ebbe triegua,<br/>ed ecco l'altra con sì gran fracasso,<br/>che somigliò tonar che tosto segua:</p>

  <p class="terzina">«Io sono Aglauro che divenni sasso»;<br/>e allor, per ristrignermi al poeta,<br/>in destro feci, e non innanzi, il passo.</p>

  <p class="terzina">Già era l'aura d'ogne parte queta;<br/>ed el mi disse: «Quel fu 'l duro camo<br/>che dovria l'uom tener dentro a sua meta.</p>

  <p class="terzina">Ma voi prendete l'esca, sì che l'amo<br/>de l'antico avversaro a sé vi tira;<br/>e però poco val freno o richiamo.</p>

  <p class="terzina">Chiamavi 'l cielo e 'ntorno vi si gira,<br/>mostrandovi le sue bellezze etterne,<br/>e l'occhio vostro pur a terra mira;</p>

  <p class="terzina">onde vi batte chi tutto discerne».</p>

  <h2 id="id_50">CANTO XV</h2>

  <p class="quote">[Canto XV, il quale tratta de la essenza del terzo girone, luogo diputato a purgare la colpa e peccato de l'ira; e dichiara Virgilio a Dante uno dubbio nato di parole dette nel precedente canto da Guido del Duca, e una visione ch'aparve in sogno a l'auttore, cioè Dante.]</p>

  <p class="terzina">Quanto tra l'ultimar de l'ora terza<br/>e 'l principio del dì par de la spera<br/>che sempre a guisa di fanciullo scherza,</p>

  <p class="terzina">tanto pareva già inver' la sera<br/>essere al sol del suo corso rimaso;<br/>vespero là, e qui mezza notte era.</p>

  <p class="terzina">E i raggi ne ferien per mezzo 'l naso,<br/>perché per noi girato era sì 'l monte,<br/>che già dritti andavamo inver' l'occaso,</p>

  <p class="terzina">quand' io senti' a me gravar la fronte<br/>a lo splendore assai più che di prima,<br/>e stupor m'eran le cose non conte;</p>

  <p class="terzina">ond' io levai le mani inver' la cima<br/>de le mie ciglia, e fecimi 'l solecchio,<br/>che del soverchio visibile lima.</p>

  <p class="terzina">Come quando da l'acqua o da lo specchio<br/>salta lo raggio a l'opposita parte,<br/>salendo su per lo modo parecchio</p>

  <p class="terzina">a quel che scende, e tanto si diparte<br/>dal cader de la pietra in igual tratta,<br/>sì come mostra esperïenza e arte;</p>

  <p class="terzina">così mi parve da luce rifratta<br/>quivi dinanzi a me esser percosso;<br/>per che a fuggir la mia vista fu ratta.</p>

  <p class="terzina">«Che è quel, dolce padre, a che non posso<br/>schermar lo viso tanto che mi vaglia»,<br/>diss' io, «e pare inver' noi esser mosso?».</p>

  <p class="terzina">«Non ti maravigliar s'ancor t'abbaglia<br/>la famiglia del cielo», a me rispuose:<br/>«messo è che viene ad invitar ch'om saglia.</p>

  <p class="terzina">Tosto sarà ch'a veder queste cose<br/>non ti fia grave, ma fieti diletto<br/>quanto natura a sentir ti dispuose».</p>

  <p class="terzina">Poi giunti fummo a l'angel benedetto,<br/>con lieta voce disse: «Intrate quinci<br/>ad un scaleo vie men che li altri eretto».</p>

  <p class="terzina">Noi montavam, già partiti di linci,<br/>e '<i>Beati misericordes!</i>' fue<br/>cantato retro, e 'Godi tu che vinci!'.</p>

  <p class="terzina">Lo mio maestro e io soli amendue<br/>suso andavamo; e io pensai, andando,<br/>prode acquistar ne le parole sue;</p>

  <p class="terzina">e dirizza'mi a lui sì dimandando:<br/>«Che volse dir lo spirto di Romagna,<br/>e 'divieto' e 'consorte' menzionando?».</p>

  <p class="terzina">Per ch'elli a me: «Di sua maggior magagna<br/>conosce il danno; e però non s'ammiri<br/>se ne riprende perché men si piagna.</p>

  <p class="terzina">Perché s'appuntano i vostri disiri<br/>dove per compagnia parte si scema,<br/>invidia move il mantaco a' sospiri.</p>

  <p class="terzina">Ma se l'amor de la spera supprema<br/>torcesse in suso il disiderio vostro,<br/>non vi sarebbe al petto quella tema;</p>

  <p class="terzina">ché, per quanti si dice più lì 'nostro',<br/>tanto possiede più di ben ciascuno,<br/>e più di caritate arde in quel chiostro».</p>

  <p class="terzina">«Io son d'esser contento più digiuno»,<br/>diss' io, «che se mi fosse pria taciuto,<br/>e più di dubbio ne la mente aduno.</p>

  <p class="terzina">Com' esser puote ch'un ben, distributo<br/>in più posseditor, faccia più ricchi<br/>di sé che se da pochi è posseduto?».</p>

  <p class="terzina">Ed elli a me: «Però che tu rificchi<br/>la mente pur a le cose terrene,<br/>di vera luce tenebre dispicchi.</p>

  <p class="terzina">Quello infinito e ineffabil bene<br/>che là sù è, così corre ad amore<br/>com' a lucido corpo raggio vene.</p>

  <p class="terzina">Tanto si dà quanto trova d'ardore;<br/>sì che, quantunque carità si stende,<br/>cresce sovr' essa l'etterno valore.</p>

  <p class="terzina">E quanta gente più là sù s'intende,<br/>più v'è da bene amare, e più vi s'ama,<br/>e come specchio l'uno a l'altro rende.</p>

  <p class="terzina">E se la mia ragion non ti disfama,<br/>vedrai Beatrice, ed ella pienamente<br/>ti torrà questa e ciascun' altra brama.</p>

  <p class="terzina">Procaccia pur che tosto sieno spente,<br/>come son già le due, le cinque piaghe,<br/>che si richiudon per esser dolente».</p>

  <p class="terzina">Com' io voleva dicer 'Tu m'appaghe',<br/>vidimi giunto in su l'altro girone,<br/>sì che tacer mi fer le luci vaghe.</p>

  <p class="terzina">Ivi mi parve in una visïone<br/>estatica di sùbito esser tratto,<br/>e vedere in un tempio più persone;</p>

  <p class="terzina">e una donna, in su l'entrar, con atto<br/>dolce di madre dicer: «Figliuol mio,<br/>perché hai tu così verso noi fatto?</p>

  <p class="terzina">Ecco, dolenti, lo tuo padre e io<br/>ti cercavamo». E come qui si tacque,<br/>ciò che pareva prima, dispario.</p>

  <p class="terzina">Indi m'apparve un'altra con quell' acque<br/>giù per le gote che 'l dolor distilla<br/>quando di gran dispetto in altrui nacque,</p>

  <p class="terzina">e dir: «Se tu se' sire de la villa<br/>del cui nome ne' dèi fu tanta lite,<br/>e onde ogne scïenza disfavilla,</p>

  <p class="terzina">vendica te di quelle braccia ardite<br/>ch'abbracciar nostra figlia, o Pisistràto».<br/>E 'l segnor mi parea, benigno e mite,</p>

  <p class="terzina">risponder lei con viso temperato:<br/>«Che farem noi a chi mal ne disira,<br/>se quei che ci ama è per noi condannato?».</p>

  <p class="terzina">Poi vidi genti accese in foco d'ira<br/>con pietre un giovinetto ancider, forte<br/>gridando a sé pur: «Martira, martira!».</p>

  <p class="terzina">E lui vedea chinarsi, per la morte<br/>che l'aggravava già, inver' la terra,<br/>ma de li occhi facea sempre al ciel porte,</p>

  <p class="terzina">orando a l'alto Sire, in tanta guerra,<br/>che perdonasse a' suoi persecutori,<br/>con quello aspetto che pietà diserra.</p>

  <p class="terzina">Quando l'anima mia tornò di fori<br/>a le cose che son fuor di lei vere,<br/>io riconobbi i miei non falsi errori.</p>

  <p class="terzina">Lo duca mio, che mi potea vedere<br/>far sì com' om che dal sonno si slega,<br/>disse: «Che hai che non ti puoi tenere,</p>

  <p class="terzina">ma se' venuto più che mezza lega<br/>velando li occhi e con le gambe avvolte,<br/>a guisa di cui vino o sonno piega?».</p>

  <p class="terzina">«O dolce padre mio, se tu m'ascolte,<br/>io ti dirò», diss' io, «ciò che m'apparve<br/>quando le gambe mi furon sì tolte».</p>

  <p class="terzina">Ed ei: «Se tu avessi cento larve<br/>sovra la faccia, non mi sarian chiuse<br/>le tue cogitazion, quantunque parve.</p>

  <p class="terzina">Ciò che vedesti fu perché non scuse<br/>d'aprir lo core a l'acque de la pace<br/>che da l'etterno fonte son diffuse.</p>

  <p class="terzina">Non dimandai "Che hai?" per quel che face<br/>chi guarda pur con l'occhio che non vede,<br/>quando disanimato il corpo giace;</p>

  <p class="terzina">ma dimandai per darti forza al piede:<br/>così frugar conviensi i pigri, lenti<br/>ad usar lor vigilia quando riede».</p>

  <p class="terzina">Noi andavam per lo vespero, attenti<br/>oltre quanto potean li occhi allungarsi<br/>contra i raggi serotini e lucenti.</p>

  <p class="terzina">Ed ecco a poco a poco un fummo farsi<br/>verso di noi come la notte oscuro;<br/>né da quello era loco da cansarsi.</p>

  <p class="terzina">Questo ne tolse li occhi e l'aere puro.</p>

  <h2 id="id_51">CANTO XVI</h2>

  <p class="quote">[Canto XVI, dove si tratta del sopradetto terzo girone e del purgare la detta colpa de l'ira; e qui Marco Lombardo solve uno dubbio a Dante.]</p>

  <p class="terzina">Buio d'inferno e di notte privata<br/>d'ogne pianeto, sotto pover cielo,<br/>quant' esser può di nuvol tenebrata,</p>

  <p class="terzina">non fece al viso mio sì grosso velo<br/>come quel fummo ch'ivi ci coperse,<br/>né a sentir di così aspro pelo,</p>

  <p class="terzina">che l'occhio stare aperto non sofferse;<br/>onde la scorta mia saputa e fida<br/>mi s'accostò e l'omero m'offerse.</p>

  <p class="terzina">Sì come cieco va dietro a sua guida<br/>per non smarrirsi e per non dar di cozzo<br/>in cosa che 'l molesti, o forse ancida,</p>

  <p class="terzina">m'andava io per l'aere amaro e sozzo,<br/>ascoltando il mio duca che diceva<br/>pur: «Guarda che da me tu non sia mozzo».</p>

  <p class="terzina">Io sentia voci, e ciascuna pareva<br/>pregar per pace e per misericordia<br/>l'Agnel di Dio che le peccata leva.</p>

  <p class="terzina">Pur '<i>Agnus Dei</i>' eran le loro essordia;<br/>una parola in tutte era e un modo,<br/>sì che parea tra esse ogne concordia.</p>

  <p class="terzina">«Quei sono spirti, maestro, ch'i' odo?»,<br/>diss' io. Ed elli a me: «Tu vero apprendi,<br/>e d'iracundia van solvendo il nodo».</p>

  <p class="terzina">«Or tu chi se' che 'l nostro fummo fendi,<br/>e di noi parli pur come se tue<br/>partissi ancor lo tempo per calendi?».</p>

  <p class="terzina">Così per una voce detto fue;<br/>onde 'l maestro mio disse: «Rispondi,<br/>e domanda se quinci si va sùe».</p>

  <p class="terzina">E io: «O creatura che ti mondi<br/>per tornar bella a colui che ti fece,<br/>maraviglia udirai, se mi secondi».</p>

  <p class="terzina">«Io ti seguiterò quanto mi lece»,<br/>rispuose; «e se veder fummo non lascia,<br/>l'udir ci terrà giunti in quella vece».</p>

  <p class="terzina">Allora incominciai: «Con quella fascia<br/>che la morte dissolve men vo suso,<br/>e venni qui per l'infernale ambascia.</p>

  <p class="terzina">E se Dio m'ha in sua grazia rinchiuso,<br/>tanto che vuol ch'i' veggia la sua corte<br/>per modo tutto fuor del moderno uso,</p>

  <p class="terzina">non mi celar chi fosti anzi la morte,<br/>ma dilmi, e dimmi s'i' vo bene al varco;<br/>e tue parole fier le nostre scorte».</p>

  <p class="terzina">«Lombardo fui, e fu' chiamato Marco;<br/>del mondo seppi, e quel valore amai<br/>al quale ha or ciascun disteso l'arco.</p>

  <p class="terzina">Per montar sù dirittamente vai».<br/>Così rispuose, e soggiunse: «I' ti prego<br/>che per me prieghi quando sù sarai».</p>

  <p class="terzina">E io a lui: «Per fede mi ti lego<br/>di far ciò che mi chiedi; ma io scoppio<br/>dentro ad un dubbio, s'io non me ne spiego.</p>

  <p class="terzina">Prima era scempio, e ora è fatto doppio<br/>ne la sentenza tua, che mi fa certo<br/>qui, e altrove, quello ov' io l'accoppio.</p>

  <p class="terzina">Lo mondo è ben così tutto diserto<br/>d'ogne virtute, come tu mi sone,<br/>e di malizia gravido e coverto;</p>

  <p class="terzina">ma priego che m'addite la cagione,<br/>sì ch'i' la veggia e ch'i' la mostri altrui;<br/>ché nel cielo uno, e un qua giù la pone».</p>

  <p class="terzina">Alto sospir, che duolo strinse in «uhi!»,<br/>mise fuor prima; e poi cominciò: «Frate,<br/>lo mondo è cieco, e tu vien ben da lui.</p>

  <p class="terzina">Voi che vivete ogne cagion recate<br/>pur suso al cielo, pur come se tutto<br/>movesse seco di necessitate.</p>

  <p class="terzina">Se così fosse, in voi fora distrutto<br/>libero arbitrio, e non fora giustizia<br/>per ben letizia, e per male aver lutto.</p>

  <p class="terzina">Lo cielo i vostri movimenti inizia;<br/>non dico tutti, ma, posto ch'i' 'l dica,<br/>lume v'è dato a bene e a malizia,</p>

  <p class="terzina">e libero voler; che, se fatica<br/>ne le prime battaglie col ciel dura,<br/>poi vince tutto, se ben si notrica.</p>

  <p class="terzina">A maggior forza e a miglior natura<br/>liberi soggiacete; e quella cria<br/>la mente in voi, che 'l ciel non ha in sua cura.</p>

  <p class="terzina">Però, se 'l mondo presente disvia,<br/>in voi è la cagione, in voi si cheggia;<br/>e io te ne sarò or vera spia.</p>

  <p class="terzina">Esce di mano a lui che la vagheggia<br/>prima che sia, a guisa di fanciulla<br/>che piangendo e ridendo pargoleggia,</p>

  <p class="terzina">l'anima semplicetta che sa nulla,<br/>salvo che, mossa da lieto fattore,<br/>volontier torna a ciò che la trastulla.</p>

  <p class="terzina">Di picciol bene in pria sente sapore;<br/>quivi s'inganna, e dietro ad esso corre,<br/>se guida o fren non torce suo amore.</p>

  <p class="terzina">Onde convenne legge per fren porre;<br/>convenne rege aver, che discernesse<br/>de la vera cittade almen la torre.</p>

  <p class="terzina">Le leggi son, ma chi pon mano ad esse?<br/>Nullo, però che 'l pastor che procede,<br/>rugumar può, ma non ha l'unghie fesse;</p>

  <p class="terzina">per che la gente, che sua guida vede<br/>pur a quel ben fedire ond' ella è ghiotta,<br/>di quel si pasce, e più oltre non chiede.</p>

  <p class="terzina">Ben puoi veder che la mala condotta<br/>è la cagion che 'l mondo ha fatto reo,<br/>e non natura che 'n voi sia corrotta.</p>

  <p class="terzina">Soleva Roma, che 'l buon mondo feo,<br/>due soli aver, che l'una e l'altra strada<br/>facean vedere, e del mondo e di Deo.</p>

  <p class="terzina">L'un l'altro ha spento; ed è giunta la spada<br/>col pasturale, e l'un con l'altro insieme<br/>per viva forza mal convien che vada;</p>

  <p class="terzina">però che, giunti, l'un l'altro non teme:<br/>se non mi credi, pon mente a la spiga,<br/>ch'ogn' erba si conosce per lo seme.</p>

  <p class="terzina">In sul paese ch'Adice e Po riga,<br/>solea valore e cortesia trovarsi,<br/>prima che Federigo avesse briga;</p>

  <p class="terzina">or può sicuramente indi passarsi<br/>per qualunque lasciasse, per vergogna,<br/>di ragionar coi buoni o d'appressarsi.</p>

  <p class="terzina">Ben v'èn tre vecchi ancora in cui rampogna<br/>l'antica età la nova, e par lor tardo<br/>che Dio a miglior vita li ripogna:</p>

  <p class="terzina">Currado da Palazzo e 'l buon Gherardo<br/>e Guido da Castel, che mei si noma,<br/>francescamente, il semplice Lombardo.</p>

  <p class="terzina">Dì oggimai che la Chiesa di Roma,<br/>per confondere in sé due reggimenti,<br/>cade nel fango, e sé brutta e la soma».</p>

  <p class="terzina">«O Marco mio», diss' io, «bene argomenti;<br/>e or discerno perché dal retaggio<br/>li figli di Levì furono essenti.</p>

  <p class="terzina">Ma qual Gherardo è quel che tu per saggio<br/>di' ch'è rimaso de la gente spenta,<br/>in rimprovèro del secol selvaggio?».</p>

  <p class="terzina">«O tuo parlar m'inganna, o el mi tenta»,<br/>rispuose a me; «ché, parlandomi tosco,<br/>par che del buon Gherardo nulla senta.</p>

  <p class="terzina">Per altro sopranome io nol conosco,<br/>s'io nol togliessi da sua figlia Gaia.<br/>Dio sia con voi, ché più non vegno vosco.</p>

  <p class="terzina">Vedi l'albor che per lo fummo raia<br/>già biancheggiare, e me convien partirmi<br/>(l'angelo è ivi) prima ch'io li paia».</p>

  <p class="terzina">Così tornò, e più non volle udirmi.</p>

  <h2 id="id_52">CANTO XVII</h2>

  <p class="quote">[Canto XVII, dove tratta de la qualità del quarto girone, dove si purga la colpa de la accidia, dove si ristora l'amore de lo imperfetto bene; e qui dichiara una questione che indi nasce.]</p>

  <p class="terzina">Ricorditi, lettor, se mai ne l'alpe<br/>ti colse nebbia per la qual vedessi<br/>non altrimenti che per pelle talpe,</p>

  <p class="terzina">come, quando i vapori umidi e spessi<br/>a diradar cominciansi, la spera<br/>del sol debilemente entra per essi;</p>

  <p class="terzina">e fia la tua imagine leggera<br/>in giugnere a veder com' io rividi<br/>lo sole in pria, che già nel corcar era.</p>

  <p class="terzina">Sì, pareggiando i miei co' passi fidi<br/>del mio maestro, usci' fuor di tal nube<br/>ai raggi morti già ne' bassi lidi.</p>

  <p class="terzina">O imaginativa che ne rube<br/>talvolta sì di fuor, ch'om non s'accorge<br/>perché dintorno suonin mille tube,</p>

  <p class="terzina">chi move te, se 'l senso non ti porge?<br/>Moveti lume che nel ciel s'informa,<br/>per sé o per voler che giù lo scorge.</p>

  <p class="terzina">De l'empiezza di lei che mutò forma<br/>ne l'uccel ch'a cantar più si diletta,<br/>ne l'imagine mia apparve l'orma;</p>

  <p class="terzina">e qui fu la mia mente sì ristretta<br/>dentro da sé, che di fuor non venìa<br/>cosa che fosse allor da lei ricetta.</p>

  <p class="terzina">Poi piovve dentro a l'alta fantasia<br/>un crucifisso, dispettoso e fero<br/>ne la sua vista, e cotal si moria;</p>

  <p class="terzina">intorno ad esso era il grande Assüero,<br/>Estèr sua sposa e 'l giusto Mardoceo,<br/>che fu al dire e al far così intero.</p>

  <p class="terzina">E come questa imagine rompeo<br/>sé per sé stessa, a guisa d'una bulla<br/>cui manca l'acqua sotto qual si feo,</p>

  <p class="terzina">surse in mia visïone una fanciulla<br/>piangendo forte, e dicea: «O regina,<br/>perché per ira hai voluto esser nulla?</p>

  <p class="terzina">Ancisa t'hai per non perder Lavina;<br/>or m'hai perduta! Io son essa che lutto,<br/>madre, a la tua pria ch'a l'altrui ruina».</p>

  <p class="terzina">Come si frange il sonno ove di butto<br/>nova luce percuote il viso chiuso,<br/>che fratto guizza pria che muoia tutto;</p>

  <p class="terzina">così l'imaginar mio cadde giuso<br/>tosto che lume il volto mi percosse,<br/>maggior assai che quel ch'è in nostro uso.</p>

  <p class="terzina">I' mi volgea per veder ov' io fosse,<br/>quando una voce disse «Qui si monta»,<br/>che da ogne altro intento mi rimosse;</p>

  <p class="terzina">e fece la mia voglia tanto pronta<br/>di riguardar chi era che parlava,<br/>che mai non posa, se non si raffronta.</p>

  <p class="terzina">Ma come al sol che nostra vista grava<br/>e per soverchio sua figura vela,<br/>così la mia virtù quivi mancava.</p>

  <p class="terzina">«Questo è divino spirito, che ne la<br/>via da ir sù ne drizza sanza prego,<br/>e col suo lume sé medesmo cela.</p>

  <p class="terzina">Sì fa con noi, come l'uom si fa sego;<br/>ché quale aspetta prego e l'uopo vede,<br/>malignamente già si mette al nego.</p>

  <p class="terzina">Or accordiamo a tanto invito il piede;<br/>procacciam di salir pria che s'abbui,<br/>ché poi non si poria, se 'l dì non riede».</p>

  <p class="terzina">Così disse il mio duca, e io con lui<br/>volgemmo i nostri passi ad una scala;<br/>e tosto ch'io al primo grado fui,</p>

  <p class="terzina">senti'mi presso quasi un muover d'ala<br/>e ventarmi nel viso e dir: '<i>Beati<br/>pacifici</i>, che son sanz' ira mala!'.</p>

  <p class="terzina">Già eran sovra noi tanto levati<br/>li ultimi raggi che la notte segue,<br/>che le stelle apparivan da più lati.</p>

  <p class="terzina">'O virtù mia, perché sì ti dilegue?',<br/>fra me stesso dicea, ché mi sentiva<br/>la possa de le gambe posta in triegue.</p>

  <p class="terzina">Noi eravam dove più non saliva<br/>la scala sù, ed eravamo affissi,<br/>pur come nave ch'a la piaggia arriva.</p>

  <p class="terzina">E io attesi un poco, s'io udissi<br/>alcuna cosa nel novo girone;<br/>poi mi volsi al maestro mio, e dissi:</p>

  <p class="terzina">«Dolce mio padre, dì, quale offensione<br/>si purga qui nel giro dove semo?<br/>Se i piè si stanno, non stea tuo sermone».</p>

  <p class="terzina">Ed elli a me: «L'amor del bene, scemo<br/>del suo dover, quiritta si ristora;<br/>qui si ribatte il mal tardato remo.</p>

  <p class="terzina">Ma perché più aperto intendi ancora,<br/>volgi la mente a me, e prenderai<br/>alcun buon frutto di nostra dimora».</p>

  <p class="terzina">«Né creator né creatura mai»,<br/>cominciò el, «figliuol, fu sanza amore,<br/>o naturale o d'animo; e tu 'l sai.</p>

  <p class="terzina">Lo naturale è sempre sanza errore,<br/>ma l'altro puote errar per malo obietto<br/>o per troppo o per poco di vigore.</p>

  <p class="terzina">Mentre ch'elli è nel primo ben diretto,<br/>e ne' secondi sé stesso misura,<br/>esser non può cagion di mal diletto;</p>

  <p class="terzina">ma quando al mal si torce, o con più cura<br/>o con men che non dee corre nel bene,<br/>contra 'l fattore adovra sua fattura.</p>

  <p class="terzina">Quinci comprender puoi ch'esser convene<br/>amor sementa in voi d'ogne virtute<br/>e d'ogne operazion che merta pene.</p>

  <p class="terzina">Or, perché mai non può da la salute<br/>amor del suo subietto volger viso,<br/>da l'odio proprio son le cose tute;</p>

  <p class="terzina">e perché intender non si può diviso,<br/>e per sé stante, alcuno esser dal primo,<br/>da quello odiare ogne effetto è deciso.</p>

  <p class="terzina">Resta, se dividendo bene stimo,<br/>che 'l mal che s'ama è del prossimo; ed esso<br/>amor nasce in tre modi in vostro limo.</p>

  <p class="terzina">È chi, per esser suo vicin soppresso,<br/>spera eccellenza, e sol per questo brama<br/>ch'el sia di sua grandezza in basso messo;</p>

  <p class="terzina">è chi podere, grazia, onore e fama<br/>teme di perder perch' altri sormonti,<br/>onde s'attrista sì che 'l contrario ama;</p>

  <p class="terzina">ed è chi per ingiuria par ch'aonti,<br/>sì che si fa de la vendetta ghiotto,<br/>e tal convien che 'l male altrui impronti.</p>

  <p class="terzina">Questo triforme amor qua giù di sotto<br/>si piange: or vo' che tu de l'altro intende,<br/>che corre al ben con ordine corrotto.</p>

  <p class="terzina">Ciascun confusamente un bene apprende<br/>nel qual si queti l'animo, e disira;<br/>per che di giugner lui ciascun contende.</p>

  <p class="terzina">Se lento amore a lui veder vi tira<br/>o a lui acquistar, questa cornice,<br/>dopo giusto penter, ve ne martira.</p>

  <p class="terzina">Altro ben è che non fa l'uom felice;<br/>non è felicità, non è la buona<br/>essenza, d'ogne ben frutto e radice.</p>

  <p class="terzina">L'amor ch'ad esso troppo s'abbandona,<br/>di sovr' a noi si piange per tre cerchi;<br/>ma come tripartito si ragiona,</p>

  <p class="terzina">tacciolo, acciò che tu per te ne cerchi».</p>

  <h2 id="id_53">CANTO XVIII</h2>

  <p class="quote">[Canto XVIII, il quale tratta del sopradetto quarto girone, ove si purga la soprascritta colpa e peccato de l'accidia; e qui mostra Virgilio che è perfetto amore; dove nomina l'abate da San Zeno di Verona.]</p>

  <p class="terzina">Posto avea fine al suo ragionamento<br/>l'alto dottore, e attento guardava<br/>ne la mia vista s'io parea contento;</p>

  <p class="terzina">e io, cui nova sete ancor frugava,<br/>di fuor tacea, e dentro dicea: 'Forse<br/>lo troppo dimandar ch'io fo li grava'.</p>

  <p class="terzina">Ma quel padre verace, che s'accorse<br/>del timido voler che non s'apriva,<br/>parlando, di parlare ardir mi porse.</p>

  <p class="terzina">Ond' io: «Maestro, il mio veder s'avviva<br/>sì nel tuo lume, ch'io discerno chiaro<br/>quanto la tua ragion parta o descriva.</p>

  <p class="terzina">Però ti prego, dolce padre caro,<br/>che mi dimostri amore, a cui reduci<br/>ogne buono operare e 'l suo contraro».</p>

  <p class="terzina">«Drizza», disse, «ver' me l'agute luci<br/>de lo 'ntelletto, e fieti manifesto<br/>l'error de' ciechi che si fanno duci.</p>

  <p class="terzina">L'animo, ch'è creato ad amar presto,<br/>ad ogne cosa è mobile che piace,<br/>tosto che dal piacere in atto è desto.</p>

  <p class="terzina">Vostra apprensiva da esser verace<br/>tragge intenzione, e dentro a voi la spiega,<br/>sì che l'animo ad essa volger face;</p>

  <p class="terzina">e se, rivolto, inver' di lei si piega,<br/>quel piegare è amor, quell' è natura<br/>che per piacer di novo in voi si lega.</p>

  <p class="terzina">Poi, come 'l foco movesi in altura<br/>per la sua forma ch'è nata a salire<br/>là dove più in sua matera dura,</p>

  <p class="terzina">così l'animo preso entra in disire,<br/>ch'è moto spiritale, e mai non posa<br/>fin che la cosa amata il fa gioire.</p>

  <p class="terzina">Or ti puote apparer quant' è nascosa<br/>la veritate a la gente ch'avvera<br/>ciascun amore in sé laudabil cosa;</p>

  <p class="terzina">però che forse appar la sua matera<br/>sempre esser buona, ma non ciascun segno<br/>è buono, ancor che buona sia la cera».</p>

  <p class="terzina">«Le tue parole e 'l mio seguace ingegno»,<br/>rispuos' io lui, «m'hanno amor discoverto,<br/>ma ciò m'ha fatto di dubbiar più pregno;</p>

  <p class="terzina">ché, s'amore è di fuori a noi offerto<br/>e l'anima non va con altro piede,<br/>se dritta o torta va, non è suo merto».</p>

  <p class="terzina">Ed elli a me: «Quanto ragion qui vede,<br/>dir ti poss' io; da indi in là t'aspetta<br/>pur a Beatrice, ch'è opra di fede.</p>

  <p class="terzina">Ogne forma sustanzïal, che setta<br/>è da matera ed è con lei unita,<br/>specifica vertute ha in sé colletta,</p>

  <p class="terzina">la qual sanza operar non è sentita,<br/>né si dimostra mai che per effetto,<br/>come per verdi fronde in pianta vita.</p>

  <p class="terzina">Però, là onde vegna lo 'ntelletto<br/>de le prime notizie, omo non sape,<br/>e de' primi appetibili l'affetto,</p>

  <p class="terzina">che sono in voi sì come studio in ape<br/>di far lo mele; e questa prima voglia<br/>merto di lode o di biasmo non cape.</p>

  <p class="terzina">Or perché a questa ogn' altra si raccoglia,<br/>innata v'è la virtù che consiglia,<br/>e de l'assenso de' tener la soglia.</p>

  <p class="terzina">Quest' è 'l principio là onde si piglia<br/>ragion di meritare in voi, secondo<br/>che buoni e rei amori accoglie e viglia.</p>

  <p class="terzina">Color che ragionando andaro al fondo,<br/>s'accorser d'esta innata libertate;<br/>però moralità lasciaro al mondo.</p>

  <p class="terzina">Onde, poniam che di necessitate<br/>surga ogne amor che dentro a voi s'accende,<br/>di ritenerlo è in voi la podestate.</p>

  <p class="terzina">La nobile virtù Beatrice intende<br/>per lo libero arbitrio, e però guarda<br/>che l'abbi a mente, s'a parlar ten prende».</p>

  <p class="terzina">La luna, quasi a mezza notte tarda,<br/>facea le stelle a noi parer più rade,<br/>fatta com' un secchion che tuttor arda;</p>

  <p class="terzina">e correa contra 'l ciel per quelle strade<br/>che 'l sole infiamma allor che quel da Roma<br/>tra ' Sardi e ' Corsi il vede quando cade.</p>

  <p class="terzina">E quell' ombra gentil per cui si noma<br/>Pietola più che villa mantoana,<br/>del mio carcar diposta avea la soma;</p>

  <p class="terzina">per ch'io, che la ragione aperta e piana<br/>sovra le mie quistioni avea ricolta,<br/>stava com' om che sonnolento vana.</p>

  <p class="terzina">Ma questa sonnolenza mi fu tolta<br/>subitamente da gente che dopo<br/>le nostre spalle a noi era già volta.</p>

  <p class="terzina">E quale Ismeno già vide e Asopo<br/>lungo di sè di notte furia e calca,<br/>pur che i Teban di Bacco avesser uopo,</p>

  <p class="terzina">cotal per quel giron suo passo falca,<br/>per quel ch'io vidi di color, venendo,<br/>cui buon volere e giusto amor cavalca.</p>

  <p class="terzina">Tosto fur sovr' a noi, perché correndo<br/>si movea tutta quella turba magna;<br/>e due dinanzi gridavan piangendo:</p>

  <p class="terzina">«Maria corse con fretta a la montagna;<br/>e Cesare, per soggiogare Ilerda,<br/>punse Marsilia e poi corse in Ispagna».</p>

  <p class="terzina">«Ratto, ratto, che 'l tempo non si perda<br/>per poco amor», gridavan li altri appresso,<br/>«che studio di ben far grazia rinverda».</p>

  <p class="terzina">«O gente in cui fervore aguto adesso<br/>ricompie forse negligenza e indugio<br/>da voi per tepidezza in ben far messo,</p>

  <p class="terzina">questi che vive, e certo i' non vi bugio,<br/>vuole andar sù, pur che 'l sol ne riluca;<br/>però ne dite ond' è presso il pertugio».</p>

  <p class="terzina">Parole furon queste del mio duca;<br/>e un di quelli spirti disse: «Vieni<br/>di retro a noi, e troverai la buca.</p>

  <p class="terzina">Noi siam di voglia a muoverci sì pieni,<br/>che restar non potem; però perdona,<br/>se villania nostra giustizia tieni.</p>

  <p class="terzina">Io fui abate in San Zeno a Verona<br/>sotto lo 'mperio del buon Barbarossa,<br/>di cui dolente ancor Milan ragiona.</p>

  <p class="terzina">E tale ha già l'un piè dentro la fossa,<br/>che tosto piangerà quel monastero,<br/>e tristo fia d'avere avuta possa;</p>

  <p class="terzina">perché suo figlio, mal del corpo intero,<br/>e de la mente peggio, e che mal nacque,<br/>ha posto in loco di suo pastor vero».</p>

  <p class="terzina">Io non so se più disse o s'ei si tacque,<br/>tant' era già di là da noi trascorso;<br/>ma questo intesi, e ritener mi piacque.</p>

  <p class="terzina">E quei che m'era ad ogne uopo soccorso<br/>disse: «Volgiti qua: vedine due<br/>venir dando a l'accidïa di morso».</p>

  <p class="terzina">Di retro a tutti dicean: «Prima fue<br/>morta la gente a cui il mar s'aperse,<br/>che vedesse Iordan le rede sue.</p>

  <p class="terzina">E quella che l'affanno non sofferse<br/>fino a la fine col figlio d'Anchise,<br/>sé stessa a vita sanza gloria offerse».</p>

  <p class="Preformattato">Poi quando fuor da noi tanto divise<br/>quell' ombre, che veder più non potiersi,<br/>novo pensiero dentro a me si mise,</p>

  <p class="terzina">del qual più altri nacquero e diversi;<br/>e tanto d'uno in altro vaneggiai,<br/>che li occhi per vaghezza ricopersi,</p>

  <p class="terzina">e 'l pensamento in sogno trasmutai.</p>

  <h2 id="id_54">CANTO XIX</h2>

  <p class="quote">[Canto XIX, ove tratta de la essenza del quinto girone e qui si purga la colpa de l'avarizia; dove nomina papa Adriano nato di Genova de' conti da Lavagna.]</p>

  <p class="terzina">Ne l'ora che non può 'l calor dïurno<br/>intepidar più 'l freddo de la luna,<br/>vinto da terra, e talor da Saturno</p>

  <p class="terzina">- quando i geomanti lor Maggior Fortuna<br/>veggiono in orïente, innanzi a l'alba,<br/>surger per via che poco le sta bruna -,</p>

  <p class="terzina">mi venne in sogno una femmina balba,<br/>ne li occhi guercia, e sovra i piè distorta,<br/>con le man monche, e di colore scialba.</p>

  <p class="terzina">Io la mirava; e come 'l sol conforta<br/>le fredde membra che la notte aggrava,<br/>così lo sguardo mio le facea scorta</p>

  <p class="terzina">la lingua, e poscia tutta la drizzava<br/>in poco d'ora, e lo smarrito volto,<br/>com' amor vuol, così le colorava.</p>

  <p class="terzina">Poi ch'ell' avea 'l parlar così disciolto,<br/>cominciava a cantar sì, che con pena<br/>da lei avrei mio intento rivolto.</p>

  <p class="terzina">«Io son», cantava, «io son dolce serena,<br/>che ' marinari in mezzo mar dismago;<br/>tanto son di piacere a sentir piena!</p>

  <p class="terzina">Io volsi Ulisse del suo cammin vago<br/>al canto mio; e qual meco s'ausa,<br/>rado sen parte; sì tutto l'appago!».</p>

  <p class="terzina">Ancor non era sua bocca richiusa,<br/>quand' una donna apparve santa e presta<br/>lunghesso me per far colei confusa.</p>

  <p class="terzina">«O Virgilio, Virgilio, chi è questa?»,<br/>fieramente dicea; ed el venìa<br/>con li occhi fitti pur in quella onesta.</p>

  <p class="terzina">L'altra prendea, e dinanzi l'apria<br/>fendendo i drappi, e mostravami 'l ventre;<br/>quel mi svegliò col puzzo che n'uscia.</p>

  <p class="terzina">Io mossi li occhi, e 'l buon maestro: «Almen tre<br/>voci t'ho messe!», dicea, «Surgi e vieni;<br/>troviam l'aperta per la qual tu entre».</p>

  <p class="terzina">Sù mi levai, e tutti eran già pieni<br/>de l'alto dì i giron del sacro monte,<br/>e andavam col sol novo a le reni.</p>

  <p class="terzina">Seguendo lui, portava la mia fronte<br/>come colui che l'ha di pensier carca,<br/>che fa di sé un mezzo arco di ponte;</p>

  <p class="terzina">quand' io udi' «Venite; qui si varca»<br/>parlare in modo soave e benigno,<br/>qual non si sente in questa mortal marca.</p>

  <p class="terzina">Con l'ali aperte, che parean di cigno,<br/>volseci in sù colui che sì parlonne<br/>tra due pareti del duro macigno.</p>

  <p class="terzina">Mosse le penne poi e ventilonne,<br/>'<i>Qui lugent</i>' affermando esser beati,<br/>ch'avran di consolar l'anime donne.</p>

  <p class="terzina">«Che hai che pur inver' la terra guati?»,<br/>la guida mia incominciò a dirmi,<br/>poco amendue da l'angel sormontati.</p>

  <p class="terzina">E io: «Con tanta sospeccion fa irmi<br/>novella visïon ch'a sé mi piega,<br/>sì ch'io non posso dal pensar partirmi».</p>

  <p class="terzina">«Vedesti», disse, «quell'antica strega<br/>che sola sovr' a noi omai si piagne;<br/>vedesti come l'uom da lei si slega.</p>

  <p class="terzina">Bastiti, e batti a terra le calcagne;<br/>li occhi rivolgi al logoro che gira<br/>lo rege etterno con le rote magne».</p>

  <p class="terzina">Quale 'l falcon, che prima a' pié si mira,<br/>indi si volge al grido e si protende<br/>per lo disio del pasto che là il tira,</p>

  <p class="terzina">tal mi fec' io; e tal, quanto si fende<br/>la roccia per dar via a chi va suso,<br/>n'andai infin dove 'l cerchiar si prende.</p>

  <p class="terzina">Com' io nel quinto giro fui dischiuso,<br/>vidi gente per esso che piangea,<br/>giacendo a terra tutta volta in giuso.</p>

  <p class="terzina">'<i>Adhaesit pavimento anima mea</i>'<br/>sentia dir lor con sì alti sospiri,<br/>che la parola a pena s'intendea.</p>

  <p class="terzina">«O eletti di Dio, li cui soffriri<br/>e giustizia e speranza fa men duri,<br/>drizzate noi verso li alti saliri».</p>

  <p class="terzina">«Se voi venite dal giacer sicuri,<br/>e volete trovar la via più tosto,<br/>le vostre destre sien sempre di fori».</p>

  <p class="terzina">Così pregò 'l poeta, e sì risposto<br/>poco dinanzi a noi ne fu; per ch'io<br/>nel parlare avvisai l'altro nascosto,</p>

  <p class="terzina">e volsi li occhi a li occhi al segnor mio:<br/>ond' elli m'assentì con lieto cenno<br/>ciò che chiedea la vista del disio.</p>

  <p class="terzina">Poi ch'io potei di me fare a mio senno,<br/>trassimi sovra quella creatura<br/>le cui parole pria notar mi fenno,</p>

  <p class="terzina">dicendo: «Spirto in cui pianger matura<br/>quel sanza 'l quale a Dio tornar non pòssi,<br/>sosta un poco per me tua maggior cura.</p>

  <p class="terzina">Chi fosti e perché vòlti avete i dossi<br/>al sù, mi dì, e se vuo' ch'io t'impetri<br/>cosa di là ond' io vivendo mossi».</p>

  <p class="terzina">Ed elli a me: «Perché i nostri diretri<br/>rivolga il cielo a sé, saprai; ma prima<br/><i>scias quod ego fui successor Petri</i>.</p>

  <p class="terzina">Intra Sïestri e Chiaveri s'adima<br/>una fiumana bella, e del suo nome<br/>lo titol del mio sangue fa sua cima.</p>

  <p class="terzina">Un mese e poco più prova' io come<br/>pesa il gran manto a chi dal fango il guarda,<br/>che piuma sembran tutte l'altre some.</p>

  <p class="terzina">La mia conversïone, omè!, fu tarda;<br/>ma, come fatto fui roman pastore,<br/>così scopersi la vita bugiarda.</p>

  <p class="terzina">Vidi che lì non s'acquetava il core,<br/>né più salir potiesi in quella vita;<br/>per che di questa in me s'accese amore.</p>

  <p class="terzina">Fino a quel punto misera e partita<br/>da Dio anima fui, del tutto avara;<br/>or, come vedi, qui ne son punita.</p>

  <p class="terzina">Quel ch'avarizia fa, qui si dichiara<br/>in purgazion de l'anime converse;<br/>e nulla pena il monte ha più amara.</p>

  <p class="terzina">Sì come l'occhio nostro non s'aderse<br/>in alto, fisso a le cose terrene,<br/>così giustizia qui a terra il merse.</p>

  <p class="terzina">Come avarizia spense a ciascun bene<br/>lo nostro amore, onde operar perdési,<br/>così giustizia qui stretti ne tene,</p>

  <p class="terzina">ne' piedi e ne le man legati e presi;<br/>e quanto fia piacer del giusto Sire,<br/>tanto staremo immobili e distesi».</p>

  <p class="terzina">Io m'era inginocchiato e volea dire;<br/>ma com' io cominciai ed el s'accorse,<br/>solo ascoltando, del mio reverire,</p>

  <p class="terzina">«Qual cagion», disse, «in giù così ti torse?».<br/>E io a lui: «Per vostra dignitate<br/>mia coscïenza dritto mi rimorse».</p>

  <p class="terzina">«Drizza le gambe, lèvati sù, frate!»,<br/>rispuose; «non errar: conservo sono<br/>teco e con li altri ad una podestate.</p>

  <p class="terzina">Se mai quel santo evangelico suono<br/>che dice '<i>Neque nubent</i>' intendesti,<br/>ben puoi veder perch' io così ragiono.</p>

  <p class="terzina">Vattene omai: non vo' che più t'arresti;<br/>ché la tua stanza mio pianger disagia,<br/>col qual maturo ciò che tu dicesti.</p>

  <p class="terzina">Nepote ho io di là c'ha nome Alagia,<br/>buona da sé, pur che la nostra casa<br/>non faccia lei per essempro malvagia;</p>

  <p class="terzina">e questa sola di là m'è rimasa».</p>

  <h2 id="id_55">CANTO XX</h2>

  <p class="quote">[Canto XX, ove si tratta del sopradetto girone e de la sopradetta colpa de l'avarizia.]</p>

  <p class="terzina">Contra miglior voler voler mal pugna;<br/>onde contra 'l piacer mio, per piacerli,<br/>trassi de l'acqua non sazia la spugna.</p>

  <p class="terzina">Mossimi; e 'l duca mio si mosse per li<br/>luoghi spediti pur lungo la roccia,<br/>come si va per muro stretto a' merli;</p>

  <p class="terzina">ché la gente che fonde a goccia a goccia<br/>per li occhi il mal che tutto 'l mondo occupa,<br/>da l'altra parte in fuor troppo s'approccia.</p>

  <p class="terzina">Maladetta sie tu, antica lupa,<br/>che più che tutte l'altre bestie hai preda<br/>per la tua fame sanza fine cupa!</p>

  <p class="terzina">O ciel, nel cui girar par che si creda<br/>le condizion di qua giù trasmutarsi,<br/>quando verrà per cui questa disceda?</p>

  <p class="terzina">Noi andavam con passi lenti e scarsi,<br/>e io attento a l'ombre, ch'i' sentia<br/>pietosamente piangere e lagnarsi;</p>

  <p class="terzina">e per ventura udi' «Dolce Maria!»<br/>dinanzi a noi chiamar così nel pianto<br/>come fa donna che in parturir sia;</p>

  <p class="terzina">e seguitar: «Povera fosti tanto,<br/>quanto veder si può per quello ospizio<br/>dove sponesti il tuo portato santo».</p>

  <p class="terzina">Seguentemente intesi: «O buon Fabrizio,<br/>con povertà volesti anzi virtute<br/>che gran ricchezza posseder con vizio».</p>

  <p class="terzina">Queste parole m'eran sì piaciute,<br/>ch'io mi trassi oltre per aver contezza<br/>di quello spirto onde parean venute.</p>

  <p class="terzina">Esso parlava ancor de la larghezza<br/>che fece Niccolò a le pulcelle,<br/>per condurre ad onor lor giovinezza.</p>

  <p class="terzina">«O anima che tanto ben favelle,<br/>dimmi chi fosti», dissi, «e perché sola<br/>tu queste degne lode rinovelle.</p>

  <p class="terzina">Non fia sanza mercé la tua parola,<br/>s'io ritorno a compiér lo cammin corto<br/>di quella vita ch'al termine vola».</p>

  <p class="terzina">Ed elli: «Io ti dirò, non per conforto<br/>ch'io attenda di là, ma perché tanta<br/>grazia in te luce prima che sie morto.</p>

  <p class="terzina">Io fui radice de la mala pianta<br/>che la terra cristiana tutta aduggia,<br/>sì che buon frutto rado se ne schianta.</p>

  <p class="terzina">Ma se Doagio, Lilla, Guanto e Bruggia<br/>potesser, tosto ne saria vendetta;<br/>e io la cheggio a lui che tutto giuggia.</p>

  <p class="terzina">Chiamato fui di là Ugo Ciappetta;<br/>di me son nati i Filippi e i Luigi<br/>per cui novellamente è Francia retta.</p>

  <p class="terzina">Figliuol fu' io d'un beccaio di Parigi:<br/>quando li regi antichi venner meno<br/>tutti, fuor ch'un renduto in panni bigi,</p>

  <p class="terzina">trova'mi stretto ne le mani il freno<br/>del governo del regno, e tanta possa<br/>di nuovo acquisto, e sì d'amici pieno,</p>

  <p class="terzina">ch'a la corona vedova promossa<br/>la testa di mio figlio fu, dal quale<br/>cominciar di costor le sacrate ossa.</p>

  <p class="terzina">Mentre che la gran dota provenzale<br/>al sangue mio non tolse la vergogna,<br/>poco valea, ma pur non facea male.</p>

  <p class="terzina">Lì cominciò con forza e con menzogna<br/>la sua rapina; e poscia, per ammenda,<br/>Pontì e Normandia prese e Guascogna.</p>

  <p class="terzina">Carlo venne in Italia e, per ammenda,<br/>vittima fé di Curradino; e poi<br/>ripinse al ciel Tommaso, per ammenda.</p>

  <p class="terzina">Tempo vegg' io, non molto dopo ancoi,<br/>che tragge un altro Carlo fuor di Francia,<br/>per far conoscer meglio e sé e ' suoi.</p>

  <p class="terzina">Sanz' arme n'esce e solo con la lancia<br/>con la qual giostrò Giuda, e quella ponta<br/>sì, ch'a Fiorenza fa scoppiar la pancia.</p>

  <p class="terzina">Quindi non terra, ma peccato e onta<br/>guadagnerà, per sé tanto più grave,<br/>quanto più lieve simil danno conta.</p>

  <p class="terzina">L'altro, che già uscì preso di nave,<br/>veggio vender sua figlia e patteggiarne<br/>come fanno i corsar de l'altre schiave.</p>

  <p class="terzina">O avarizia, che puoi tu più farne,<br/>poscia c'ha' il mio sangue a te sì tratto,<br/>che non si cura de la propria carne?</p>

  <p class="terzina">Perché men paia il mal futuro e 'l fatto,<br/>veggio in Alagna intrar lo fiordaliso,<br/>e nel vicario suo Cristo esser catto.</p>

  <p class="terzina">Veggiolo un'altra volta esser deriso;<br/>veggio rinovellar l'aceto e 'l fiele,<br/>e tra vivi ladroni esser anciso.</p>

  <p class="terzina">Veggio il novo Pilato sì crudele,<br/>che ciò nol sazia, ma sanza decreto<br/>portar nel Tempio le cupide vele.</p>

  <p class="terzina">O Segnor mio, quando sarò io lieto<br/>a veder la vendetta che, nascosa,<br/>fa dolce l'ira tua nel tuo secreto?</p>

  <p class="terzina">Ciò ch'io dicea di quell' unica sposa<br/>de lo Spirito Santo e che ti fece<br/>verso me volger per alcuna chiosa,</p>

  <p class="terzina">tanto è risposto a tutte nostre prece<br/>quanto 'l dì dura; ma com' el s'annotta,<br/>contrario suon prendemo in quella vece.</p>

  <p class="terzina">Noi repetiam Pigmalïon allotta,<br/>cui traditore e ladro e paricida<br/>fece la voglia sua de l'oro ghiotta;</p>

  <p class="terzina">e la miseria de l'avaro Mida,<br/>che seguì a la sua dimanda gorda,<br/>per la qual sempre convien che si rida.</p>

  <p class="terzina">Del folle Acàn ciascun poi si ricorda,<br/>come furò le spoglie, sì che l'ira<br/>di Iosüè qui par ch'ancor lo morda.</p>

  <p class="terzina">Indi accusiam col marito Saffira;<br/>lodiam i calci ch'ebbe Elïodoro;<br/>e in infamia tutto 'l monte gira</p>

  <p class="terzina">Polinestòr ch'ancise Polidoro;<br/>ultimamente ci si grida: "Crasso,<br/>dilci, che 'l sai: di che sapore è l'oro?".</p>

  <p class="terzina">Talor parla l'uno alto e l'altro basso,<br/>secondo l'affezion ch'ad ir ci sprona<br/>ora a maggiore e ora a minor passo:</p>

  <p class="terzina">però al ben che 'l dì ci si ragiona,<br/>dianzi non era io sol; ma qui da presso<br/>non alzava la voce altra persona».</p>

  <p class="terzina">Noi eravam partiti già da esso,<br/>e brigavam di soverchiar la strada<br/>tanto quanto al poder n'era permesso,</p>

  <p class="terzina">quand' io senti', come cosa che cada,<br/>tremar lo monte; onde mi prese un gelo<br/>qual prender suol colui ch'a morte vada.</p>

  <p class="terzina">Certo non si scoteo sì forte Delo,<br/>pria che Latona in lei facesse 'l nido<br/>a parturir li due occhi del cielo.</p>

  <p class="terzina">Poi cominciò da tutte parti un grido<br/>tal, che 'l maestro inverso me si feo,<br/>dicendo: «Non dubbiar, mentr' io ti guido».</p>

  <p class="terzina">'<i>Glorïa in excelsis</i>' tutti '<i>Deo</i>'<br/>dicean, per quel ch'io da' vicin compresi,<br/>onde intender lo grido si poteo.</p>

  <p class="terzina">No' istavamo immobili e sospesi<br/>come i pastor che prima udir quel canto,<br/>fin che 'l tremar cessò ed el compiési.</p>

  <p class="terzina">Poi ripigliammo nostro cammin santo,<br/>guardando l'ombre che giacean per terra,<br/>tornate già in su l'usato pianto.</p>

  <p class="terzina">Nulla ignoranza mai con tanta guerra<br/>mi fé desideroso di sapere,<br/>se la memoria mia in ciò non erra,</p>

  <p class="terzina">quanta pareami allor, pensando, avere;<br/>né per la fretta dimandare er' oso,<br/>né per me lì potea cosa vedere:</p>

  <p class="terzina">così m'andava timido e pensoso.</p>

  <h2 id="id_56">CANTO XXI</h2>

  <p class="quote">[Canto XXI, ove si tratta del sopradetto quinto girone, dove si punisce e purga la predetta colpa de l'avarizia e la colpa de la prodigalitade; dove truova Stazio poeta tolosano.]</p>

  <p class="terzina">La sete natural che mai non sazia<br/>se non con l'acqua onde la femminetta<br/>samaritana domandò la grazia,</p>

  <p class="terzina">mi travagliava, e pungeami la fretta<br/>per la 'mpacciata via dietro al mio duca,<br/>e condoleami a la giusta vendetta.</p>

  <p class="terzina">Ed ecco, sì come ne scrive Luca<br/>che Cristo apparve a' due ch'erano in via,<br/>già surto fuor de la sepulcral buca,</p>

  <p class="terzina">ci apparve un'ombra, e dietro a noi venìa,<br/>dal piè guardando la turba che giace;<br/>né ci addemmo di lei, sì parlò pria,</p>

  <p class="terzina">dicendo: «O frati miei, Dio vi dea pace».<br/>Noi ci volgemmo sùbiti, e Virgilio<br/>rendéli 'l cenno ch'a ciò si conface.</p>

  <p class="terzina">Poi cominciò: «Nel beato concilio<br/>ti ponga in pace la verace corte<br/>che me rilega ne l'etterno essilio».</p>

  <p class="terzina">«Come!», diss' elli, e parte andavam forte:<br/>«se voi siete ombre che Dio sù non degni,<br/>chi v'ha per la sua scala tanto scorte?».</p>

  <p class="terzina">E 'l dottor mio: «Se tu riguardi a' segni<br/>che questi porta e che l'angel profila,<br/>ben vedrai che coi buon convien ch'e' regni.</p>

  <p class="terzina">Ma perché lei che dì e notte fila<br/>non li avea tratta ancora la conocchia<br/>che Cloto impone a ciascuno e compila,</p>

  <p class="terzina">l'anima sua, ch'è tua e mia serocchia,<br/>venendo sù, non potea venir sola,<br/>però ch'al nostro modo non adocchia.</p>

  <p class="terzina">Ond' io fui tratto fuor de l'ampia gola<br/>d'inferno per mostrarli, e mosterrolli<br/>oltre, quanto 'l potrà menar mia scola.</p>

  <p class="terzina">Ma dimmi, se tu sai, perché tai crolli<br/>diè dianzi 'l monte, e perché tutto ad una<br/>parve gridare infino a' suoi piè molli».</p>

  <p class="terzina">Sì mi diè, dimandando, per la cruna<br/>del mio disio, che pur con la speranza<br/>si fece la mia sete men digiuna.</p>

  <p class="terzina">Quei cominciò: «Cosa non è che sanza<br/>ordine senta la religïone<br/>de la montagna, o che sia fuor d'usanza.</p>

  <p class="terzina">Libero è qui da ogne alterazione:<br/>di quel che 'l ciel da sé in sé riceve<br/>esser ci puote, e non d'altro, cagione.</p>

  <p class="terzina">Per che non pioggia, non grando, non neve,<br/>non rugiada, non brina più sù cade<br/>che la scaletta di tre gradi breve;</p>

  <p class="terzina">nuvole spesse non paion né rade,<br/>né coruscar, né figlia di Taumante,<br/>che di là cangia sovente contrade;</p>

  <p class="terzina">secco vapor non surge più avante<br/>ch'al sommo d'i tre gradi ch'io parlai,<br/>dov' ha 'l vicario di Pietro le piante.</p>

  <p class="terzina">Trema forse più giù poco o assai;<br/>ma per vento che 'n terra si nasconda,<br/>non so come, qua sù non tremò mai.</p>

  <p class="terzina">Tremaci quando alcuna anima monda<br/>sentesi, sì che surga o che si mova<br/>per salir sù; e tal grido seconda.</p>

  <p class="terzina">De la mondizia sol voler fa prova,<br/>che, tutto libero a mutar convento,<br/>l'alma sorprende, e di voler le giova.</p>

  <p class="terzina">Prima vuol ben, ma non lascia il talento<br/>che divina giustizia, contra voglia,<br/>come fu al peccar, pone al tormento.</p>

  <p class="terzina">E io, che son giaciuto a questa doglia<br/>cinquecent' anni e più, pur mo sentii<br/>libera volontà di miglior soglia:</p>

  <p class="terzina">però sentisti il tremoto e li pii<br/>spiriti per lo monte render lode<br/>a quel Segnor, che tosto sù li 'nvii».</p>

  <p class="terzina">Così ne disse; e però ch'el si gode<br/>tanto del ber quant' è grande la sete,<br/>non saprei dir quant' el mi fece prode.</p>

  <p class="terzina">E 'l savio duca: «Omai veggio la rete<br/>che qui vi 'mpiglia e come si scalappia,<br/>perché ci trema e di che congaudete.</p>

  <p class="terzina">Ora chi fosti, piacciati ch'io sappia,<br/>e perché tanti secoli giaciuto<br/>qui se', ne le parole tue mi cappia».</p>

  <p class="terzina">«Nel tempo che 'l buon Tito, con l'aiuto<br/>del sommo rege, vendicò le fóra<br/>ond' uscì 'l sangue per Giuda venduto,</p>

  <p class="terzina">col nome che più dura e più onora<br/>era io di là», rispuose quello spirto,<br/>«famoso assai, ma non con fede ancora.</p>

  <p class="terzina">Tanto fu dolce mio vocale spirto,<br/>che, tolosano, a sé mi trasse Roma,<br/>dove mertai le tempie ornar di mirto.</p>

  <p class="terzina">Stazio la gente ancor di là mi noma:<br/>cantai di Tebe, e poi del grande Achille;<br/>ma caddi in via con la seconda soma.</p>

  <p class="terzina">Al mio ardor fuor seme le faville,<br/>che mi scaldar, de la divina fiamma<br/>onde sono allumati più di mille;</p>

  <p class="terzina">de l'Eneïda dico, la qual mamma<br/>fummi, e fummi nutrice, poetando:<br/>sanz' essa non fermai peso di dramma.</p>

  <p class="terzina">E per esser vivuto di là quando<br/>visse Virgilio, assentirei un sole<br/>più che non deggio al mio uscir di bando».</p>

  <p class="terzina">Volser Virgilio a me queste parole<br/>con viso che, tacendo, disse 'Taci';<br/>ma non può tutto la virtù che vuole;</p>

  <p class="terzina">ché riso e pianto son tanto seguaci<br/>a la passion di che ciascun si spicca,<br/>che men seguon voler ne' più veraci.</p>

  <p class="terzina">Io pur sorrisi come l'uom ch'ammicca;<br/>per che l'ombra si tacque, e riguardommi<br/>ne li occhi ove 'l sembiante più si ficca;</p>

  <p class="terzina">e «Se tanto labore in bene assommi»,<br/>disse, «perché la tua faccia testeso<br/>un lampeggiar di riso dimostrommi?».</p>

  <p class="terzina">Or son io d'una parte e d'altra preso:<br/>l'una mi fa tacer, l'altra scongiura<br/>ch'io dica; ond' io sospiro, e sono inteso</p>

  <p class="terzina">dal mio maestro, e «Non aver paura»,<br/>mi dice, «di parlar; ma parla e digli<br/>quel ch'e' dimanda con cotanta cura».</p>

  <p class="terzina">Ond' io: «Forse che tu ti maravigli,<br/>antico spirto, del rider ch'io fei;<br/>ma più d'ammirazion vo' che ti pigli.</p>

  <p class="terzina">Questi che guida in alto li occhi miei,<br/>è quel Virgilio dal qual tu togliesti<br/>forte a cantar de li uomini e d'i dèi.</p>

  <p class="terzina">Se cagion altra al mio rider credesti,<br/>lasciala per non vera, ed esser credi<br/>quelle parole che di lui dicesti».</p>

  <p class="terzina">Già s'inchinava ad abbracciar li piedi<br/>al mio dottor, ma el li disse: «Frate,<br/>non far, ché tu se' ombra e ombra vedi».</p>

  <p class="terzina">Ed ei surgendo: «Or puoi la quantitate<br/>comprender de l'amor ch'a te mi scalda,<br/>quand' io dismento nostra vanitate,</p>

  <p class="terzina">trattando l'ombre come cosa salda».</p>

  <h2 id="id_57">CANTO XXII</h2>

  <p class="quote">[Canto XXII, dove tratta de la qualità del sesto girone, dove si punisce e purga la colpa e vizio de la gola; e qui narra Stazio sua purgazione e sua conversione a la cristiana fede.]</p>

  <p class="terzina">Già era l'angel dietro a noi rimaso,<br/>l'angel che n'avea vòlti al sesto giro,<br/>avendomi dal viso un colpo raso;</p>

  <p class="terzina">e quei c'hanno a giustizia lor disiro<br/>detto n'avea beati, e le sue voci<br/>con '<i>sitiunt</i>', sanz' altro, ciò forniro.</p>

  <p class="terzina">E io più lieve che per l'altre foci<br/>m'andava, sì che sanz' alcun labore<br/>seguiva in sù li spiriti veloci;</p>

  <p class="terzina">quando Virgilio incominciò: «Amore,<br/>acceso di virtù, sempre altro accese,<br/>pur che la fiamma sua paresse fore;</p>

  <p class="terzina">onde da l'ora che tra noi discese<br/>nel limbo de lo 'nferno Giovenale,<br/>che la tua affezion mi fé palese,</p>

  <p class="terzina">mia benvoglienza inverso te fu quale<br/>più strinse mai di non vista persona,<br/>sì ch'or mi parran corte queste scale.</p>

  <p class="terzina">Ma dimmi, e come amico mi perdona<br/>se troppa sicurtà m'allarga il freno,<br/>e come amico omai meco ragiona:</p>

  <p class="terzina">come poté trovar dentro al tuo seno<br/>loco avarizia, tra cotanto senno<br/>di quanto per tua cura fosti pieno?».</p>

  <p class="terzina">Queste parole Stazio mover fenno<br/>un poco a riso pria; poscia rispuose:<br/>«Ogne tuo dir d'amor m'è caro cenno.</p>

  <p class="terzina">Veramente più volte appaion cose<br/>che danno a dubitar falsa matera<br/>per le vere ragion che son nascose.</p>

  <p class="terzina">La tua dimanda tuo creder m'avvera<br/>esser ch'i' fossi avaro in l'altra vita,<br/>forse per quella cerchia dov' io era.</p>

  <p class="terzina">Or sappi ch'avarizia fu partita<br/>troppo da me, e questa dismisura<br/>migliaia di lunari hanno punita.</p>

  <p class="terzina">E se non fosse ch'io drizzai mia cura,<br/>quand' io intesi là dove tu chiame,<br/>crucciato quasi a l'umana natura:</p>

  <p class="terzina">'Per che non reggi tu, o sacra fame<br/>de l'oro, l'appetito de' mortali?',<br/>voltando sentirei le giostre grame.</p>

  <p class="terzina">Allor m'accorsi che troppo aprir l'ali<br/>potean le mani a spendere, e pente'mi<br/>così di quel come de li altri mali.</p>

  <p class="terzina">Quanti risurgeran coi crini scemi<br/>per ignoranza, che di questa pecca<br/>toglie 'l penter vivendo e ne li stremi!</p>

  <p class="terzina">E sappie che la colpa che rimbecca<br/>per dritta opposizione alcun peccato,<br/>con esso insieme qui suo verde secca;</p>

  <p class="terzina">però, s'io son tra quella gente stato<br/>che piange l'avarizia, per purgarmi,<br/>per lo contrario suo m'è incontrato».</p>

  <p class="terzina">«Or quando tu cantasti le crude armi<br/>de la doppia trestizia di Giocasta»,<br/>disse 'l cantor de' buccolici carmi,</p>

  <p class="terzina">«per quello che Clïò teco lì tasta,<br/>non par che ti facesse ancor fedele<br/>la fede, sanza qual ben far non basta.</p>

  <p class="terzina">Se così è, qual sole o quai candele<br/>ti stenebraron sì, che tu drizzasti<br/>poscia di retro al pescator le vele?».</p>

  <p class="terzina">Ed elli a lui: «Tu prima m'invïasti<br/>verso Parnaso a ber ne le sue grotte,<br/>e prima appresso Dio m'alluminasti.</p>

  <p class="terzina">Facesti come quei che va di notte,<br/>che porta il lume dietro e sé non giova,<br/>ma dopo sé fa le persone dotte,</p>

  <p class="terzina">quando dicesti: 'Secol si rinova;<br/>torna giustizia e primo tempo umano,<br/>e progenïe scende da ciel nova'.</p>

  <p class="terzina">Per te poeta fui, per te cristiano:<br/>ma perché veggi mei ciò ch'io disegno,<br/>a colorare stenderò la mano.</p>

  <p class="terzina">Già era 'l mondo tutto quanto pregno<br/>de la vera credenza, seminata<br/>per li messaggi de l'etterno regno;</p>

  <p class="terzina">e la parola tua sopra toccata<br/>si consonava a' nuovi predicanti;<br/>ond' io a visitarli presi usata.</p>

  <p class="terzina">Vennermi poi parendo tanto santi,<br/>che, quando Domizian li perseguette,<br/>sanza mio lagrimar non fur lor pianti;</p>

  <p class="terzina">e mentre che di là per me si stette,<br/>io li sovvenni, e i lor dritti costumi<br/>fer dispregiare a me tutte altre sette.</p>

  <p class="terzina">E pria ch'io conducessi i Greci a' fiumi<br/>di Tebe poetando, ebb' io battesmo;<br/>ma per paura chiuso cristian fu'mi,</p>

  <p class="terzina">lungamente mostrando paganesmo;<br/>e questa tepidezza il quarto cerchio<br/>cerchiar mi fé più che 'l quarto centesmo.</p>

  <p class="terzina">Tu dunque, che levato hai il coperchio<br/>che m'ascondeva quanto bene io dico,<br/>mentre che del salire avem soverchio,</p>

  <p class="terzina">dimmi dov' è Terrenzio nostro antico,<br/>Cecilio e Plauto e Varro, se lo sai:<br/>dimmi se son dannati, e in qual vico».</p>

  <p class="terzina">«Costoro e Persio e io e altri assai»,<br/>rispuose il duca mio, «siam con quel Greco<br/>che le Muse lattar più ch'altri mai,</p>

  <p class="terzina">nel primo cinghio del carcere cieco;<br/>spesse fïate ragioniam del monte<br/>che sempre ha le nutrice nostre seco.</p>

  <p class="terzina">Euripide v'è nosco e Antifonte,<br/>Simonide, Agatone e altri piùe<br/>Greci che già di lauro ornar la fronte.</p>

  <p class="terzina">Quivi si veggion de le genti tue<br/>Antigone, Deïfile e Argia,<br/>e Ismene sì trista come fue.</p>

  <p class="terzina">Védeisi quella che mostrò Langia;<br/>èvvi la figlia di Tiresia, e Teti,<br/>e con le suore sue Deïdamia».</p>

  <p class="terzina">Tacevansi ambedue già li poeti,<br/>di novo attenti a riguardar dintorno,<br/>liberi da saliri e da pareti;</p>

  <p class="terzina">e già le quattro ancelle eran del giorno<br/>rimase a dietro, e la quinta era al temo,<br/>drizzando pur in sù l'ardente corno,</p>

  <p class="terzina">quando il mio duca: «Io credo ch'a lo stremo<br/>le destre spalle volger ne convegna,<br/>girando il monte come far solemo».</p>

  <p class="terzina">Così l'usanza fu lì nostra insegna,<br/>e prendemmo la via con men sospetto<br/>per l'assentir di quell' anima degna.</p>

  <p class="terzina">Elli givan dinanzi, e io soletto<br/>di retro, e ascoltava i lor sermoni,<br/>ch'a poetar mi davano intelletto.</p>

  <p class="terzina">Ma tosto ruppe le dolci ragioni<br/>un alber che trovammo in mezza strada,<br/>con pomi a odorar soavi e buoni;</p>

  <p class="terzina">e come abete in alto si digrada<br/>di ramo in ramo, così quello in giuso,<br/>cred' io, perché persona sù non vada.</p>

  <p class="terzina">Dal lato onde 'l cammin nostro era chiuso,<br/>cadea de l'alta roccia un liquor chiaro<br/>e si spandeva per le foglie suso.</p>

  <p class="terzina">Li due poeti a l'alber s'appressaro;<br/>e una voce per entro le fronde<br/>gridò: «Di questo cibo avrete caro».</p>

  <p class="terzina">Poi disse: «Più pensava Maria onde<br/>fosser le nozze orrevoli e intere,<br/>ch'a la sua bocca, ch'or per voi risponde.</p>

  <p class="terzina">E le Romane antiche, per lor bere,<br/>contente furon d'acqua; e Danïello<br/>dispregiò cibo e acquistò savere.</p>

  <p class="terzina">Lo secol primo, quant' oro fu bello,<br/>fé savorose con fame le ghiande,<br/>e nettare con sete ogne ruscello.</p>

  <p class="terzina">Mele e locuste furon le vivande<br/>che nodriro il Batista nel diserto;<br/>per ch'elli è glorïoso e tanto grande</p>

  <p class="terzina">quanto per lo Vangelio v'è aperto».</p>

  <h2 id="id_58">CANTO XXIII</h2>

  <p class="quote">[Canto XXIII, dove si tratta del sopradetto girone e di quella medesima colpa de la gola, e sgrida contro a le donne fiorentine; dove truova Forese de' Donati di Fiorenze col quale molto parla.]</p>

  <p class="terzina">Mentre che li occhi per la fronda verde<br/>ficcava ïo sì come far suole<br/>chi dietro a li uccellin sua vita perde,</p>

  <p class="terzina">lo più che padre mi dicea: «Figliuole,<br/>vienne oramai, ché 'l tempo che n'è imposto<br/>più utilmente compartir si vuole».</p>

  <p class="terzina">Io volsi 'l viso, e 'l passo non men tosto,<br/>appresso i savi, che parlavan sìe,<br/>che l'andar mi facean di nullo costo.</p>

  <p class="terzina">Ed ecco piangere e cantar s'udìe<br/>'<i>Labïa mëa, Domine</i>' per modo<br/>tal, che diletto e doglia parturìe.</p>

  <p class="terzina">«O dolce padre, che è quel ch'i' odo?»,<br/>comincia' io; ed elli: «Ombre che vanno<br/>forse di lor dover solvendo il nodo».</p>

  <p class="terzina">Sì come i peregrin pensosi fanno,<br/>giugnendo per cammin gente non nota,<br/>che si volgono ad essa e non restanno,</p>

  <p class="terzina">così di retro a noi, più tosto mota,<br/>venendo e trapassando ci ammirava<br/>d'anime turba tacita e devota.</p>

  <p class="terzina">Ne li occhi era ciascuna oscura e cava,<br/>palida ne la faccia, e tanto scema<br/>che da l'ossa la pelle s'informava.</p>

  <p class="terzina">Non credo che così a buccia strema<br/>Erisittone fosse fatto secco,<br/>per digiunar, quando più n'ebbe tema.</p>

  <p class="terzina">Io dicea fra me stesso pensando: 'Ecco<br/>la gente che perdé Ierusalemme,<br/>quando Maria nel figlio diè di becco!'.</p>

  <p class="terzina">Parean l'occhiaie anella sanza gemme:<br/>chi nel viso de li uomini legge 'omo'<br/>ben avria quivi conosciuta l'emme.</p>

  <p class="terzina">Chi crederebbe che l'odor d'un pomo<br/>sì governasse, generando brama,<br/>e quel d'un'acqua, non sappiendo como?</p>

  <p class="terzina">Già era in ammirar che sì li affama,<br/>per la cagione ancor non manifesta<br/>di lor magrezza e di lor trista squama,</p>

  <p class="terzina">ed ecco del profondo de la testa<br/>volse a me li occhi un'ombra e guardò fiso;<br/>poi gridò forte: «Qual grazia m'è questa?».</p>

  <p class="terzina">Mai non l'avrei riconosciuto al viso;<br/>ma ne la voce sua mi fu palese<br/>ciò che l'aspetto in sé avea conquiso.</p>

  <p class="terzina">Questa favilla tutta mi raccese<br/>mia conoscenza a la cangiata labbia,<br/>e ravvisai la faccia di Forese.</p>

  <p class="terzina">«Deh, non contendere a l'asciutta scabbia<br/>che mi scolora», pregava, «la pelle,<br/>né a difetto di carne ch'io abbia;</p>

  <p class="terzina">ma dimmi il ver di te, dì chi son quelle<br/>due anime che là ti fanno scorta;<br/>non rimaner che tu non mi favelle!».</p>

  <p class="terzina">«La faccia tua, ch'io lagrimai già morta,<br/>mi dà di pianger mo non minor doglia»,<br/>rispuos' io lui, «veggendola sì torta.</p>

  <p class="terzina">Però mi dì, per Dio, che sì vi sfoglia;<br/>non mi far dir mentr' io mi maraviglio,<br/>ché mal può dir chi è pien d'altra voglia».</p>

  <p class="terzina">Ed elli a me: «De l'etterno consiglio<br/>cade vertù ne l'acqua e ne la pianta<br/>rimasa dietro, ond' io sì m'assottiglio.</p>

  <p class="terzina">Tutta esta gente che piangendo canta<br/>per seguitar la gola oltra misura,<br/>in fame e 'n sete qui si rifà santa.</p>

  <p class="terzina">Di bere e di mangiar n'accende cura<br/>l'odor ch'esce del pomo e de lo sprazzo<br/>che si distende su per sua verdura.</p>

  <p class="terzina">E non pur una volta, questo spazzo<br/>girando, si rinfresca nostra pena:<br/>io dico pena, e dovria dir sollazzo,</p>

  <p class="terzina">ché quella voglia a li alberi ci mena<br/>che menò Cristo lieto a dire '<i>Elì</i>',<br/>quando ne liberò con la sua vena».</p>

  <p class="terzina">E io a lui: «Forese, da quel dì<br/>nel qual mutasti mondo a miglior vita,<br/>cinqu' anni non son vòlti infino a qui.</p>

  <p class="terzina">Se prima fu la possa in te finita<br/>di peccar più, che sovvenisse l'ora<br/>del buon dolor ch'a Dio ne rimarita,</p>

  <p class="terzina">come se' tu qua sù venuto ancora?<br/>Io ti credea trovar là giù di sotto,<br/>dove tempo per tempo si ristora».</p>

  <p class="terzina">Ond' elli a me: «Sì tosto m'ha condotto<br/>a ber lo dolce assenzo d'i martìri<br/>la Nella mia con suo pianger dirotto.</p>

  <p class="terzina">Con suoi prieghi devoti e con sospiri<br/>tratto m'ha de la costa ove s'aspetta,<br/>e liberato m'ha de li altri giri.</p>

  <p class="terzina">Tanto è a Dio più cara e più diletta<br/>la vedovella mia, che molto amai,<br/>quanto in bene operare è più soletta;</p>

  <p class="terzina">ché la Barbagia di Sardigna assai<br/>ne le femmine sue più è pudica<br/>che la Barbagia dov' io la lasciai.</p>

  <p class="terzina">O dolce frate, che vuo' tu ch'io dica?<br/>Tempo futuro m'è già nel cospetto,<br/>cui non sarà quest' ora molto antica,</p>

  <p class="terzina">nel qual sarà in pergamo interdetto<br/>a le sfacciate donne fiorentine<br/>l'andar mostrando con le poppe il petto.</p>

  <p class="terzina">Quai barbare fuor mai, quai saracine,<br/>cui bisognasse, per farle ir coperte,<br/>o spiritali o altre discipline?</p>

  <p class="terzina">Ma se le svergognate fosser certe<br/>di quel che 'l ciel veloce loro ammanna,<br/>già per urlare avrian le bocche aperte;</p>

  <p class="terzina">ché, se l'antiveder qui non m'inganna,<br/>prima fien triste che le guance impeli<br/>colui che mo si consola con nanna.</p>

  <p class="terzina">Deh, frate, or fa che più non mi ti celi!<br/>vedi che non pur io, ma questa gente<br/>tutta rimira là dove 'l sol veli».</p>

  <p class="terzina">Per ch'io a lui: «Se tu riduci a mente<br/>qual fosti meco, e qual io teco fui,<br/>ancor fia grave il memorar presente.</p>

  <p class="terzina">Di quella vita mi volse costui<br/>che mi va innanzi, l'altr' ier, quando tonda<br/>vi si mostrò la suora di colui»,</p>

  <p class="terzina">e 'l sol mostrai; «costui per la profonda<br/>notte menato m'ha d'i veri morti<br/>con questa vera carne che 'l seconda.</p>

  <p class="terzina">Indi m'han tratto sù li suoi conforti,<br/>salendo e rigirando la montagna<br/>che drizza voi che 'l mondo fece torti.</p>

  <p class="terzina">Tanto dice di farmi sua compagna<br/>che io sarò là dove fia Beatrice;<br/>quivi convien che sanza lui rimagna.</p>

  <p class="terzina">Virgilio è questi che così mi dice»,<br/>e addita'lo; «e quest' altro è quell' ombra<br/>per cuï scosse dianzi ogne pendice</p>

  <p class="terzina">lo vostro regno, che da sé lo sgombra».</p>

  <h2 id="id_59">CANTO XXIV</h2>

  <p class="quote">[Canto XXIV nel quale si tratta del sopradetto sesto girone e di quelli che si purgano del predetto peccato e vizio de la gola; e predicesi qui alcune cose a venire de la città lucana.]</p>

  <p class="terzina">Né 'l dir l'andar, né l'andar lui più lento<br/>facea, ma ragionando andavam forte,<br/>sì come nave pinta da buon vento;</p>

  <p class="terzina">e l'ombre, che parean cose rimorte,<br/>per le fosse de li occhi ammirazione<br/>traean di me, di mio vivere accorte.</p>

  <p class="terzina">E io, continüando al mio sermone,<br/>dissi: «Ella sen va sù forse più tarda<br/>che non farebbe, per altrui cagione.</p>

  <p class="terzina">Ma dimmi, se tu sai, dov' è Piccarda;<br/>dimmi s'io veggio da notar persona<br/>tra questa gente che sì mi riguarda».</p>

  <p class="terzina">«La mia sorella, che tra bella e buona<br/>non so qual fosse più, trïunfa lieta<br/>ne l'alto Olimpo già di sua corona».</p>

  <p class="terzina">Sì disse prima; e poi: «Qui non si vieta<br/>di nominar ciascun, da ch'è sì munta<br/>nostra sembianza via per la dïeta.</p>

  <p class="terzina">Questi», e mostrò col dito, «è Bonagiunta,<br/>Bonagiunta da Lucca; e quella faccia<br/>di là da lui più che l'altre trapunta</p>

  <p class="terzina">ebbe la Santa Chiesa in le sue braccia:<br/>dal Torso fu, e purga per digiuno<br/>l'anguille di Bolsena e la vernaccia».</p>

  <p class="terzina">Molti altri mi nomò ad uno ad uno;<br/>e del nomar parean tutti contenti,<br/>sì ch'io però non vidi un atto bruno.</p>

  <p class="terzina">Vidi per fame a vòto usar li denti<br/>Ubaldin da la Pila e Bonifazio<br/>che pasturò col rocco molte genti.</p>

  <p class="terzina">Vidi messer Marchese, ch'ebbe spazio<br/>già di bere a Forlì con men secchezza,<br/>e sì fu tal, che non si sentì sazio.</p>

  <p class="terzina">Ma come fa chi guarda e poi s'apprezza<br/>più d'un che d'altro, fei a quel da Lucca,<br/>che più parea di me aver contezza.</p>

  <p class="terzina">El mormorava; e non so che «Gentucca»<br/>sentiv' io là, ov' el sentia la piaga<br/>de la giustizia che sì li pilucca.</p>

  <p class="terzina">«O anima», diss' io, «che par sì vaga<br/>di parlar meco, fa sì ch'io t'intenda,<br/>e te e me col tuo parlare appaga».</p>

  <p class="terzina">«Femmina è nata, e non porta ancor benda»,<br/>cominciò el, «che ti farà piacere<br/>la mia città, come ch'om la riprenda.</p>

  <p class="terzina">Tu te n'andrai con questo antivedere:<br/>se nel mio mormorar prendesti errore,<br/>dichiareranti ancor le cose vere.</p>

  <p class="terzina">Ma dì s'i' veggio qui colui che fore<br/>trasse le nove rime, cominciando<br/>'<i>Donne ch'avete intelletto d'amore</i>'».</p>

  <p class="terzina">E io a lui: «I' mi son un che, quando<br/>Amor mi spira, noto, e a quel modo<br/>ch'e' ditta dentro vo significando».</p>

  <p class="terzina">«O frate, issa vegg' io», diss' elli, «il nodo<br/>che 'l Notaro e Guittone e me ritenne<br/>di qua dal dolce stil novo ch'i' odo!</p>

  <p class="terzina">Io veggio ben come le vostre penne<br/>di retro al dittator sen vanno strette,<br/>che de le nostre certo non avvenne;</p>

  <p class="terzina">e qual più a gradire oltre si mette,<br/>non vede più da l'uno a l'altro stilo»;<br/>e, quasi contentato, si tacette.</p>

  <p class="terzina">Come li augei che vernan lungo 'l Nilo,<br/>alcuna volta in aere fanno schiera,<br/>poi volan più a fretta e vanno in filo,</p>

  <p class="terzina">così tutta la gente che lì era,<br/>volgendo 'l viso, raffrettò suo passo,<br/>e per magrezza e per voler leggera.</p>

  <p class="terzina">E come l'uom che di trottare è lasso,<br/>lascia andar li compagni, e sì passeggia<br/>fin che si sfoghi l'affollar del casso,</p>

  <p class="terzina">sì lasciò trapassar la santa greggia<br/>Forese, e dietro meco sen veniva,<br/>dicendo: «Quando fia ch'io ti riveggia?».</p>

  <p class="terzina">«Non so», rispuos' io lui, «quant' io mi viva;<br/>ma già non fïa il tornar mio tantosto,<br/>ch'io non sia col voler prima a la riva;</p>

  <p class="terzina">però che 'l loco u' fui a viver posto,<br/>di giorno in giorno più di ben si spolpa,<br/>e a trista ruina par disposto».</p>

  <p class="terzina">«Or va», diss' el; «che quei che più n'ha colpa,<br/>vegg' ïo a coda d'una bestia tratto<br/>inver' la valle ove mai non si scolpa.</p>

  <p class="terzina">La bestia ad ogne passo va più ratto,<br/>crescendo sempre, fin ch'ella il percuote,<br/>e lascia il corpo vilmente disfatto.</p>

  <p class="terzina">Non hanno molto a volger quelle ruote»,<br/>e drizzò li occhi al ciel, «che ti fia chiaro<br/>ciò che 'l mio dir più dichiarar non puote.</p>

  <p class="terzina">Tu ti rimani omai; ché 'l tempo è caro<br/>in questo regno, sì ch'io perdo troppo<br/>venendo teco sì a paro a paro».</p>

  <p class="terzina">Qual esce alcuna volta di gualoppo<br/>lo cavalier di schiera che cavalchi,<br/>e va per farsi onor del primo intoppo,</p>

  <p class="terzina">tal si partì da noi con maggior valchi;<br/>e io rimasi in via con esso i due<br/>che fuor del mondo sì gran marescalchi.</p>

  <p class="terzina">E quando innanzi a noi intrato fue,<br/>che li occhi miei si fero a lui seguaci,<br/>come la mente a le parole sue,</p>

  <p class="terzina">parvermi i rami gravidi e vivaci<br/>d'un altro pomo, e non molto lontani<br/>per esser pur allora vòlto in laci.</p>

  <p class="terzina">Vidi gente sott' esso alzar le mani<br/>e gridar non so che verso le fronde,<br/>quasi bramosi fantolini e vani</p>

  <p class="terzina">che pregano, e 'l pregato non risponde,<br/>ma, per fare esser ben la voglia acuta,<br/>tien alto lor disio e nol nasconde.</p>

  <p class="terzina">Poi si partì sì come ricreduta;<br/>e noi venimmo al grande arbore adesso,<br/>che tanti prieghi e lagrime rifiuta.</p>

  <p class="terzina">«Trapassate oltre sanza farvi presso:<br/>legno è più sù che fu morso da Eva,<br/>e questa pianta si levò da esso».</p>

  <p class="terzina">Sì tra le frasche non so chi diceva;<br/>per che Virgilio e Stazio e io, ristretti,<br/>oltre andavam dal lato che si leva.</p>

  <p class="terzina">«Ricordivi», dicea, «d'i maladetti<br/>nei nuvoli formati, che, satolli,<br/>Tesëo combatter co' doppi petti;</p>

  <p class="terzina">e de li Ebrei ch'al ber si mostrar molli,<br/>per che no i volle Gedeon compagni,<br/>quando inver' Madïan discese i colli».</p>

  <p class="terzina">Sì accostati a l'un d'i due vivagni<br/>passammo, udendo colpe de la gola<br/>seguite già da miseri guadagni.</p>

  <p class="terzina">Poi, rallargati per la strada sola,<br/>ben mille passi e più ci portar oltre,<br/>contemplando ciascun sanza parola.</p>

  <p class="terzina">«Che andate pensando sì voi sol tre?».<br/>sùbita voce disse; ond' io mi scossi<br/>come fan bestie spaventate e poltre.</p>

  <p class="terzina">Drizzai la testa per veder chi fossi;<br/>e già mai non si videro in fornace<br/>vetri o metalli sì lucenti e rossi,</p>

  <p class="terzina">com' io vidi un che dicea: «S'a voi piace<br/>montare in sù, qui si convien dar volta;<br/>quinci si va chi vuole andar per pace».</p>

  <p class="terzina">L'aspetto suo m'avea la vista tolta;<br/>per ch'io mi volsi dietro a' miei dottori,<br/>com' om che va secondo ch'elli ascolta.</p>

  <p class="terzina">E quale, annunziatrice de li albori,<br/>l'aura di maggio movesi e olezza,<br/>tutta impregnata da l'erba e da' fiori;</p>

  <p class="terzina">tal mi senti' un vento dar per mezza<br/>la fronte, e ben senti' mover la piuma,<br/>che fé sentir d'ambrosïa l'orezza.</p>

  <p class="terzina">E senti' dir: «Beati cui alluma<br/>tanto di grazia, che l'amor del gusto<br/>nel petto lor troppo disir non fuma,</p>

  <p class="terzina">esurïendo sempre quanto è giusto!».</p>

  <h2 id="id_60">CANTO XXV</h2>

  <p class="quote">[Canto XXV, lo quale tratta de l'essenzia del settimo girone, dove si punisce la colpa e peccato contro a natura ed ermafrodito sotto il vizio de la lussuria; e prima tratta alquanto del precedente purgamento de' ghiotti, dove Stazio poeta fae una distinzione sopra la natura umana.]</p>

  <p class="terzina">Ora era onde 'l salir non volea storpio;<br/>ché 'l sole avëa il cerchio di merigge<br/>lasciato al Tauro e la notte a lo Scorpio:</p>

  <p class="terzina">per che, come fa l'uom che non s'affigge<br/>ma vassi a la via sua, che che li appaia,<br/>se di bisogno stimolo il trafigge,</p>

  <p class="terzina">così intrammo noi per la callaia,<br/>uno innanzi altro prendendo la scala<br/>che per artezza i salitor dispaia.</p>

  <p class="terzina">E quale il cicognin che leva l'ala<br/>per voglia di volare, e non s'attenta<br/>d'abbandonar lo nido, e giù la cala;</p>

  <p class="terzina">tal era io con voglia accesa e spenta<br/>di dimandar, venendo infino a l'atto<br/>che fa colui ch'a dicer s'argomenta.</p>

  <p class="terzina">Non lasciò, per l'andar che fosse ratto,<br/>lo dolce padre mio, ma disse: «Scocca<br/>l'arco del dir, che 'nfino al ferro hai tratto».</p>

  <p class="terzina">Allor sicuramente apri' la bocca<br/>e cominciai: «Come si può far magro<br/>là dove l'uopo di nodrir non tocca?».</p>

  <p class="terzina">«Se t'ammentassi come Meleagro<br/>si consumò al consumar d'un stizzo,<br/>non fora», disse, «a te questo sì agro;</p>

  <p class="terzina">e se pensassi come, al vostro guizzo,<br/>guizza dentro a lo specchio vostra image,<br/>ciò che par duro ti parrebbe vizzo.</p>

  <p class="terzina">Ma perché dentro a tuo voler t'adage,<br/>ecco qui Stazio; e io lui chiamo e prego<br/>che sia or sanator de le tue piage».</p>

  <p class="terzina">«Se la veduta etterna li dislego»,<br/>rispuose Stazio, «là dove tu sie,<br/>discolpi me non potert' io far nego».</p>

  <p class="terzina">Poi cominciò: «Se le parole mie,<br/>figlio, la mente tua guarda e riceve,<br/>lume ti fiero al come che tu die.</p>

  <p class="terzina">Sangue perfetto, che poi non si beve<br/>da l'assetate vene, e si rimane<br/>quasi alimento che di mensa leve,</p>

  <p class="terzina">prende nel core a tutte membra umane<br/>virtute informativa, come quello<br/>ch'a farsi quelle per le vene vane.</p>

  <p class="terzina">Ancor digesto, scende ov' è più bello<br/>tacer che dire; e quindi poscia geme<br/>sovr' altrui sangue in natural vasello.</p>

  <p class="terzina">Ivi s'accoglie l'uno e l'altro insieme,<br/>l'un disposto a patire, e l'altro a fare<br/>per lo perfetto loco onde si preme;</p>

  <p class="terzina">e, giunto lui, comincia ad operare<br/>coagulando prima, e poi avviva<br/>ciò che per sua matera fé constare.</p>

  <p class="terzina">Anima fatta la virtute attiva<br/>qual d'una pianta, in tanto differente,<br/>che questa è in via e quella è già a riva,</p>

  <p class="terzina">tanto ovra poi, che già si move e sente,<br/>come spungo marino; e indi imprende<br/>ad organar le posse ond' è semente.</p>

  <p class="terzina">Or si spiega, figliuolo, or si distende<br/>la virtù ch'è dal cor del generante,<br/>dove natura a tutte membra intende.</p>

  <p class="terzina">Ma come d'animal divegna fante,<br/>non vedi tu ancor: quest' è tal punto,<br/>che più savio di te fé già errante,</p>

  <p class="terzina">sì che per sua dottrina fé disgiunto<br/>da l'anima il possibile intelletto,<br/>perché da lui non vide organo assunto.</p>

  <p class="terzina">Apri a la verità che viene il petto;<br/>e sappi che, sì tosto come al feto<br/>l'articular del cerebro è perfetto,</p>

  <p class="terzina">lo motor primo a lui si volge lieto<br/>sovra tant' arte di natura, e spira<br/>spirito novo, di vertù repleto,</p>

  <p class="terzina">che ciò che trova attivo quivi, tira<br/>in sua sustanzia, e fassi un'alma sola,<br/>che vive e sente e sé in sé rigira.</p>

  <p class="terzina">E perché meno ammiri la parola,<br/>guarda il calor del sole che si fa vino,<br/>giunto a l'omor che de la vite cola.</p>

  <p class="terzina">Quando Làchesis non ha più del lino,<br/>solvesi da la carne, e in virtute<br/>ne porta seco e l'umano e 'l divino:</p>

  <p class="terzina">l'altre potenze tutte quante mute;<br/>memoria, intelligenza e volontade<br/>in atto molto più che prima agute.</p>

  <p class="terzina">Sanza restarsi, per sé stessa cade<br/>mirabilmente a l'una de le rive;<br/>quivi conosce prima le sue strade.</p>

  <p class="terzina">Tosto che loco lì la circunscrive,<br/>la virtù formativa raggia intorno<br/>così e quanto ne le membra vive.</p>

  <p class="terzina">E come l'aere, quand' è ben pïorno,<br/>per l'altrui raggio che 'n sé si reflette,<br/>di diversi color diventa addorno;</p>

  <p class="terzina">così l'aere vicin quivi si mette<br/>e in quella forma ch'è in lui suggella<br/>virtüalmente l'alma che ristette;</p>

  <p class="terzina">e simigliante poi a la fiammella<br/>che segue il foco là 'vunque si muta,<br/>segue lo spirto sua forma novella.</p>

  <p class="terzina">Però che quindi ha poscia sua paruta,<br/>è chiamata ombra; e quindi organa poi<br/>ciascun sentire infino a la veduta.</p>

  <p class="terzina">Quindi parliamo e quindi ridiam noi;<br/>quindi facciam le lagrime e ' sospiri<br/>che per lo monte aver sentiti puoi.</p>

  <p class="terzina">Secondo che ci affliggono i disiri<br/>e li altri affetti, l'ombra si figura;<br/>e quest' è la cagion di che tu miri».</p>

  <p class="terzina">E già venuto a l'ultima tortura<br/>s'era per noi, e vòlto a la man destra,<br/>ed eravamo attenti ad altra cura.</p>

  <p class="terzina">Quivi la ripa fiamma in fuor balestra,<br/>e la cornice spira fiato in suso<br/>che la reflette e via da lei sequestra;</p>

  <p class="terzina">ond' ir ne convenia dal lato schiuso<br/>ad uno ad uno; e io temëa 'l foco<br/>quinci, e quindi temeva cader giuso.</p>

  <p class="terzina">Lo duca mio dicea: «Per questo loco<br/>si vuol tenere a li occhi stretto il freno,<br/>però ch'errar potrebbesi per poco».</p>

  <p class="terzina">'<i>Summae Deus clementïae</i>' nel seno<br/>al grande ardore allora udi' cantando,<br/>che di volger mi fé caler non meno;</p>

  <p class="terzina">e vidi spirti per la fiamma andando;<br/>per ch'io guardava a loro e a' miei passi,<br/>compartendo la vista a quando a quando.</p>

  <p class="terzina">Appresso il fine ch'a quell' inno fassi,<br/>gridavano alto: '<i>Virum non cognosco</i>';<br/>indi ricominciavan l'inno bassi.</p>

  <p class="terzina">Finitolo, anco gridavano: «Al bosco<br/>si tenne Diana, ed Elice caccionne<br/>che di Venere avea sentito il tòsco».</p>

  <p class="terzina">Indi al cantar tornavano; indi donne<br/>gridavano e mariti che fuor casti<br/>come virtute e matrimonio imponne.</p>

  <p class="terzina">E questo modo credo che lor basti<br/>per tutto il tempo che 'l foco li abbruscia:<br/>con tal cura conviene e con tai pasti</p>

  <p class="terzina">che la piaga da sezzo si ricuscia.</p>

  <h2 id="id_61">CANTO XXVI</h2>

  <p class="quote">[Canto XXVI, dove tratta di quello medesimo girone e del purgamento de' predetti peccati e vizi lussuriosi; dove nomina messer Guido Guinizzelli da Bologna e molti altri.]</p>

  <p class="terzina">Mentre che sì per l'orlo, uno innanzi altro,<br/>ce n'andavamo, e spesso il buon maestro<br/>diceami: «Guarda: giovi ch'io ti scaltro»;</p>

  <p class="terzina">feriami il sole in su l'omero destro,<br/>che già, raggiando, tutto l'occidente<br/>mutava in bianco aspetto di cilestro;</p>

  <p class="terzina">e io facea con l'ombra più rovente<br/>parer la fiamma; e pur a tanto indizio<br/>vidi molt' ombre, andando, poner mente.</p>

  <p class="terzina">Questa fu la cagion che diede inizio<br/>loro a parlar di me; e cominciarsi<br/>a dir: «Colui non par corpo fittizio»;</p>

  <p class="terzina">poi verso me, quanto potëan farsi,<br/>certi si fero, sempre con riguardo<br/>di non uscir dove non fosser arsi.</p>

  <p class="terzina">«O tu che vai, non per esser più tardo,<br/>ma forse reverente, a li altri dopo,<br/>rispondi a me che 'n sete e 'n foco ardo.</p>

  <p class="terzina">Né solo a me la tua risposta è uopo;<br/>ché tutti questi n'hanno maggior sete<br/>che d'acqua fredda Indo o Etïopo.</p>

  <p class="terzina">Dinne com' è che fai di te parete<br/>al sol, pur come tu non fossi ancora<br/>di morte intrato dentro da la rete».</p>

  <p class="terzina">Sì mi parlava un d'essi; e io mi fora<br/>già manifesto, s'io non fossi atteso<br/>ad altra novità ch'apparve allora;</p>

  <p class="terzina">ché per lo mezzo del cammino acceso<br/>venne gente col viso incontro a questa,<br/>la qual mi fece a rimirar sospeso.</p>

  <p class="terzina">Lì veggio d'ogne parte farsi presta<br/>ciascun' ombra e basciarsi una con una<br/>sanza restar, contente a brieve festa;</p>

  <p class="terzina">così per entro loro schiera bruna<br/>s'ammusa l'una con l'altra formica,<br/>forse a spïar lor via e lor fortuna.</p>

  <p class="terzina">Tosto che parton l'accoglienza amica,<br/>prima che 'l primo passo lì trascorra,<br/>sopragridar ciascuna s'affatica:</p>

  <p class="terzina">la nova gente: «Soddoma e Gomorra»;<br/>e l'altra: «Ne la vacca entra Pasife,<br/>perché 'l torello a sua lussuria corra».</p>

  <p class="terzina">Poi, come grue ch'a le montagne Rife<br/>volasser parte, e parte inver' l'arene,<br/>queste del gel, quelle del sole schife,</p>

  <p class="terzina">l'una gente sen va, l'altra sen vene;<br/>e tornan, lagrimando, a' primi canti<br/>e al gridar che più lor si convene;</p>

  <p class="terzina">e raccostansi a me, come davanti,<br/>essi medesmi che m'avean pregato,<br/>attenti ad ascoltar ne' lor sembianti.</p>

  <p class="terzina">Io, che due volte avea visto lor grato,<br/>incominciai: «O anime sicure<br/>d'aver, quando che sia, di pace stato,</p>

  <p class="terzina">non son rimase acerbe né mature<br/>le membra mie di là, ma son qui meco<br/>col sangue suo e con le sue giunture.</p>

  <p class="terzina">Quinci sù vo per non esser più cieco;<br/>donna è di sopra che m'acquista grazia,<br/>per che 'l mortal per vostro mondo reco.</p>

  <p class="terzina">Ma se la vostra maggior voglia sazia<br/>tosto divegna, sì che 'l ciel v'alberghi<br/>ch'è pien d'amore e più ampio si spazia,</p>

  <p class="terzina">ditemi, acciò ch'ancor carte ne verghi,<br/>chi siete voi, e chi è quella turba<br/>che se ne va di retro a' vostri terghi».</p>

  <p class="terzina">Non altrimenti stupido si turba<br/>lo montanaro, e rimirando ammuta,<br/>quando rozzo e salvatico s'inurba,</p>

  <p class="terzina">che ciascun' ombra fece in sua paruta;<br/>ma poi che furon di stupore scarche,<br/>lo qual ne li alti cuor tosto s'attuta,</p>

  <p class="terzina">«Beato te, che de le nostre marche»,<br/>ricominciò colei che pria m'inchiese,<br/>«per morir meglio, esperïenza imbarche!</p>

  <p class="terzina">La gente che non vien con noi, offese<br/>di ciò per che già Cesar, trïunfando,<br/>"Regina" contra sé chiamar s'intese:</p>

  <p class="terzina">però si parton "Soddoma" gridando,<br/>rimproverando a sé com' hai udito,<br/>e aiutan l'arsura vergognando.</p>

  <p class="terzina">Nostro peccato fu ermafrodito;<br/>ma perché non servammo umana legge,<br/>seguendo come bestie l'appetito,</p>

  <p class="terzina">in obbrobrio di noi, per noi si legge,<br/>quando partinci, il nome di colei<br/>che s'imbestiò ne le 'mbestiate schegge.</p>

  <p class="terzina">Or sai nostri atti e di che fummo rei:<br/>se forse a nome vuo' saper chi semo,<br/>tempo non è di dire, e non saprei.</p>

  <p class="terzina">Farotti ben di me volere scemo:<br/>son Guido Guinizzelli, e già mi purgo<br/>per ben dolermi prima ch'a lo stremo».</p>

  <p class="terzina">Quali ne la tristizia di Ligurgo<br/>si fer due figli a riveder la madre,<br/>tal mi fec' io, ma non a tanto insurgo,</p>

  <p class="terzina">quand' io odo nomar sé stesso il padre<br/>mio e de li altri miei miglior che mai<br/>rime d'amore usar dolci e leggiadre;</p>

  <p class="terzina">e sanza udire e dir pensoso andai<br/>lunga fïata rimirando lui,<br/>né, per lo foco, in là più m'appressai.</p>

  <p class="terzina">Poi che di riguardar pasciuto fui,<br/>tutto m'offersi pronto al suo servigio<br/>con l'affermar che fa credere altrui.</p>

  <p class="terzina">Ed elli a me: «Tu lasci tal vestigio,<br/>per quel ch'i' odo, in me, e tanto chiaro,<br/>che Letè nol può tòrre né far bigio.</p>

  <p class="terzina">Ma se le tue parole or ver giuraro,<br/>dimmi che è cagion per che dimostri<br/>nel dire e nel guardar d'avermi caro».</p>

  <p class="terzina">E io a lui: «Li dolci detti vostri,<br/>che, quanto durerà l'uso moderno,<br/>faranno cari ancora i loro incostri».</p>

  <p class="terzina">«O frate», disse, «questi ch'io ti cerno<br/>col dito», e additò un spirto innanzi,<br/>«fu miglior fabbro del parlar materno.</p>

  <p class="terzina">Versi d'amore e prose di romanzi<br/>soverchiò tutti; e lascia dir li stolti<br/>che quel di Lemosì credon ch'avanzi.</p>

  <p class="terzina">A voce più ch'al ver drizzan li volti,<br/>e così ferman sua oppinïone<br/>prima ch'arte o ragion per lor s'ascolti.</p>

  <p class="terzina">Così fer molti antichi di Guittone,<br/>di grido in grido pur lui dando pregio,<br/>fin che l'ha vinto il ver con più persone.</p>

  <p class="terzina">Or se tu hai sì ampio privilegio,<br/>che licito ti sia l'andare al chiostro<br/>nel quale è Cristo abate del collegio,</p>

  <p class="terzina">falli per me un dir d'un paternostro,<br/>quanto bisogna a noi di questo mondo,<br/>dove poter peccar non è più nostro».</p>

  <p class="terzina">Poi, forse per dar luogo altrui secondo<br/>che presso avea, disparve per lo foco,<br/>come per l'acqua il pesce andando al fondo.</p>

  <p class="terzina">Io mi fei al mostrato innanzi un poco,<br/>e dissi ch'al suo nome il mio disire<br/>apparecchiava grazïoso loco.</p>

  <p class="terzina">El cominciò liberamente a dire:<br/>«<i>Tan m'abellis vostre cortes deman,<br/>qu'ieu no me puesc ni voill a vos cobrire.</i></p>

  <p class="terzina"><i>Ieu sui Arnaut, que plor e vau cantan;<br/>consiros vei la passada folor,<br/>e vei jausen lo joi qu'esper, denan.</i></p>

  <p class="terzina"><i>Ara vos prec, per aquella valor<br/>que vos guida al som de l'escalina,<br/>sovenha vos a temps de ma dolor!</i>».</p>

  <p class="terzina">Poi s'ascose nel foco che li affina.</p>

  <h2 id="id_62">CANTO XXVII</h2>

  <p class="quote">[Canto XXVII, dove tratta d'una visione che apparve a Dante in sogno, o come pervennero a la sommità del monte ed entraro nel Paradiso Terrestre chiamato paradiso <i>delitiarum</i>.]</p>

  <p class="terzina">Sì come quando i primi raggi vibra<br/>là dove il suo fattor lo sangue sparse,<br/>cadendo Ibero sotto l'alta Libra,</p>

  <p class="terzina">e l'onde in Gange da nona rïarse,<br/>sì stava il sole; onde 'l giorno sen giva,<br/>come l'angel di Dio lieto ci apparse.</p>

  <p class="terzina">Fuor de la fiamma stava in su la riva,<br/>e cantava '<i>Beati mundo corde!</i>'<br/>in voce assai più che la nostra viva.</p>

  <p class="terzina">Poscia «Più non si va, se pria non morde,<br/>anime sante, il foco: intrate in esso,<br/>e al cantar di là non siate sorde»,</p>

  <p class="terzina">ci disse come noi li fummo presso;<br/>per ch'io divenni tal, quando lo 'ntesi,<br/>qual è colui che ne la fossa è messo.</p>

  <p class="terzina">In su le man commesse mi protesi,<br/>guardando il foco e imaginando forte<br/>umani corpi già veduti accesi.</p>

  <p class="terzina">Volsersi verso me le buone scorte;<br/>e Virgilio mi disse: «Figliuol mio,<br/>qui può esser tormento, ma non morte.</p>

  <p class="terzina">Ricorditi, ricorditi! E se io<br/>sovresso Gerïon ti guidai salvo,<br/>che farò ora presso più a Dio?</p>

  <p class="terzina">Credi per certo che se dentro a l'alvo<br/>di questa fiamma stessi ben mille anni,<br/>non ti potrebbe far d'un capel calvo.</p>

  <p class="terzina">E se tu forse credi ch'io t'inganni,<br/>fatti ver' lei, e fatti far credenza<br/>con le tue mani al lembo d'i tuoi panni.</p>

  <p class="terzina">Pon giù omai, pon giù ogne temenza;<br/>volgiti in qua e vieni: entra sicuro!».<br/>E io pur fermo e contra coscïenza.</p>

  <p class="terzina">Quando mi vide star pur fermo e duro,<br/>turbato un poco disse: «Or vedi, figlio:<br/>tra Bëatrice e te è questo muro».</p>

  <p class="terzina">Come al nome di Tisbe aperse il ciglio<br/>Piramo in su la morte, e riguardolla,<br/>allor che 'l gelso diventò vermiglio;</p>

  <p class="terzina">così, la mia durezza fatta solla,<br/>mi volsi al savio duca, udendo il nome<br/>che ne la mente sempre mi rampolla.</p>

  <p class="terzina">Ond' ei crollò la fronte e disse: «Come!<br/>volenci star di qua?»; indi sorrise<br/>come al fanciul si fa ch'è vinto al pome.</p>

  <p class="terzina">Poi dentro al foco innanzi mi si mise,<br/>pregando Stazio che venisse retro,<br/>che pria per lunga strada ci divise.</p>

  <p class="terzina">Sì com' fui dentro, in un bogliente vetro<br/>gittato mi sarei per rinfrescarmi,<br/>tant' era ivi lo 'ncendio sanza metro.</p>

  <p class="terzina">Lo dolce padre mio, per confortarmi,<br/>pur di Beatrice ragionando andava,<br/>dicendo: «Li occhi suoi già veder parmi».</p>

  <p class="terzina">Guidavaci una voce che cantava<br/>di là; e noi, attenti pur a lei,<br/>venimmo fuor là ove si montava.</p>

  <p class="terzina">'<i>Venite, benedicti Patris mei</i>',<br/>sonò dentro a un lume che lì era,<br/>tal che mi vinse e guardar nol potei.</p>

  <p class="terzina">«Lo sol sen va», soggiunse, «e vien la sera;<br/>non v'arrestate, ma studiate il passo,<br/>mentre che l'occidente non si annera».</p>

  <p class="terzina">Dritta salia la via per entro 'l sasso<br/>verso tal parte ch'io toglieva i raggi<br/>dinanzi a me del sol ch'era già basso.</p>

  <p class="terzina">E di pochi scaglion levammo i saggi,<br/>che 'l sol corcar, per l'ombra che si spense,<br/>sentimmo dietro e io e li miei saggi.</p>

  <p class="terzina">E pria che 'n tutte le sue parti immense<br/>fosse orizzonte fatto d'uno aspetto,<br/>e notte avesse tutte sue dispense,</p>

  <p class="terzina">ciascun di noi d'un grado fece letto;<br/>ché la natura del monte ci affranse<br/>la possa del salir più e 'l diletto.</p>

  <p class="terzina">Quali si stanno ruminando manse<br/>le capre, state rapide e proterve<br/>sovra le cime avante che sien pranse,</p>

  <p class="terzina">tacite a l'ombra, mentre che 'l sol ferve,<br/>guardate dal pastor, che 'n su la verga<br/>poggiato s'è e lor di posa serve;</p>

  <p class="terzina">e quale il mandrïan che fori alberga,<br/>lungo il pecuglio suo queto pernotta,<br/>guardando perché fiera non lo sperga;</p>

  <p class="terzina">tali eravamo tutti e tre allotta,<br/>io come capra, ed ei come pastori,<br/>fasciati quinci e quindi d'alta grotta.</p>

  <p class="terzina">Poco parer potea lì del di fori;<br/>ma, per quel poco, vedea io le stelle<br/>di lor solere e più chiare e maggiori.</p>

  <p class="terzina">Sì ruminando e sì mirando in quelle,<br/>mi prese il sonno; il sonno che sovente,<br/>anzi che 'l fatto sia, sa le novelle.</p>

  <p class="terzina">Ne l'ora, credo, che de l'orïente<br/>prima raggiò nel monte Citerea,<br/>che di foco d'amor par sempre ardente,</p>

  <p class="terzina">giovane e bella in sogno mi parea<br/>donna vedere andar per una landa<br/>cogliendo fiori; e cantando dicea:</p>

  <p class="terzina">«Sappia qualunque il mio nome dimanda<br/>ch'i' mi son Lia, e vo movendo intorno<br/>le belle mani a farmi una ghirlanda.</p>

  <p class="terzina">Per piacermi a lo specchio, qui m'addorno;<br/>ma mia suora Rachel mai non si smaga<br/>dal suo miraglio, e siede tutto giorno.</p>

  <p class="terzina">Ell' è d'i suoi belli occhi veder vaga<br/>com' io de l'addornarmi con le mani;<br/>lei lo vedere, e me l'ovrare appaga».</p>

  <p class="terzina">E già per li splendori antelucani,<br/>che tanto a' pellegrin surgon più grati,<br/>quanto, tornando, albergan men lontani,</p>

  <p class="terzina">le tenebre fuggian da tutti lati,<br/>e 'l sonno mio con esse; ond' io leva'mi,<br/>veggendo i gran maestri già levati.</p>

  <p class="terzina">«Quel dolce pome che per tanti rami<br/>cercando va la cura de' mortali,<br/>oggi porrà in pace le tue fami».</p>

  <p class="terzina">Virgilio inverso me queste cotali<br/>parole usò; e mai non furo strenne<br/>che fosser di piacere a queste iguali.</p>

  <p class="terzina">Tanto voler sopra voler mi venne<br/>de l'esser sù, ch'ad ogne passo poi<br/>al volo mi sentia crescer le penne.</p>

  <p class="terzina">Come la scala tutta sotto noi<br/>fu corsa e fummo in su 'l grado superno,<br/>in me ficcò Virgilio li occhi suoi,</p>

  <p class="terzina">e disse: «Il temporal foco e l'etterno<br/>veduto hai, figlio; e se' venuto in parte<br/>dov' io per me più oltre non discerno.</p>

  <p class="terzina">Tratto t'ho qui con ingegno e con arte;<br/>lo tuo piacere omai prendi per duce;<br/>fuor se' de l'erte vie, fuor se' de l'arte.</p>

  <p class="terzina">Vedi lo sol che 'n fronte ti riluce;<br/>vedi l'erbette, i fiori e li arbuscelli<br/>che qui la terra sol da sé produce.</p>

  <p class="terzina">Mentre che vegnan lieti li occhi belli<br/>che, lagrimando, a te venir mi fenno,<br/>seder ti puoi e puoi andar tra elli.</p>

  <p class="terzina">Non aspettar mio dir più né mio cenno;<br/>libero, dritto e sano è tuo arbitrio,<br/>e fallo fora non fare a suo senno:</p>

  <p class="terzina">per ch'io te sovra te corono e mitrio».</p>

  <h2 id="id_63">CANTO XXVIII</h2>

  <p class="quote">[Canto XXVIII, ove si tratta come la vita attiva distingue a l'auttore la natura del fiume di Letè, il quale trovò nel detto Paradiso, ove molto dimostra de la felicitade e del peccato di Adamo, e del modo e ordine del detto luogo.]</p>

  <p class="terzina">Vago già di cercar dentro e dintorno<br/>la divina foresta spessa e viva,<br/>ch'a li occhi temperava il novo giorno,</p>

  <p class="terzina">sanza più aspettar, lasciai la riva,<br/>prendendo la campagna lento lento<br/>su per lo suol che d'ogne parte auliva.</p>

  <p class="terzina">Un'aura dolce, sanza mutamento<br/>avere in sé, mi feria per la fronte<br/>non di più colpo che soave vento;</p>

  <p class="terzina">per cui le fronde, tremolando, pronte<br/>tutte quante piegavano a la parte<br/>u' la prim' ombra gitta il santo monte;</p>

  <p class="terzina">non però dal loro esser dritto sparte<br/>tanto, che li augelletti per le cime<br/>lasciasser d'operare ogne lor arte;</p>

  <p class="terzina">ma con piena letizia l'ore prime,<br/>cantando, ricevieno intra le foglie,<br/>che tenevan bordone a le sue rime,</p>

  <p class="terzina">tal qual di ramo in ramo si raccoglie<br/>per la pineta in su 'l lito di Chiassi,<br/>quand' Ëolo scilocco fuor discioglie.</p>

  <p class="terzina">Già m'avean trasportato i lenti passi<br/>dentro a la selva antica tanto, ch'io<br/>non potea rivedere ond' io mi 'ntrassi;</p>

  <p class="terzina">ed ecco più andar mi tolse un rio,<br/>che 'nver' sinistra con sue picciole onde<br/>piegava l'erba che 'n sua ripa uscìo.</p>

  <p class="terzina">Tutte l'acque che son di qua più monde,<br/>parrieno avere in sé mistura alcuna<br/>verso di quella, che nulla nasconde,</p>

  <p class="terzina">avvegna che si mova bruna bruna<br/>sotto l'ombra perpetüa, che mai<br/>raggiar non lascia sole ivi né luna.</p>

  <p class="terzina">Coi piè ristetti e con li occhi passai<br/>di là dal fiumicello, per mirare<br/>la gran varïazion d'i freschi mai;</p>

  <p class="terzina">e là m'apparve, sì com' elli appare<br/>subitamente cosa che disvia<br/>per maraviglia tutto altro pensare,</p>

  <p class="terzina">una donna soletta che si gia<br/>e cantando e scegliendo fior da fiore<br/>ond' era pinta tutta la sua via.</p>

  <p class="terzina">«Deh, bella donna, che a' raggi d'amore<br/>ti scaldi, s'i' vo' credere a' sembianti<br/>che soglion esser testimon del core,</p>

  <p class="terzina">vegnati in voglia di trarreti avanti»,<br/>diss' io a lei, «verso questa rivera,<br/>tanto ch'io possa intender che tu canti.</p>

  <p class="terzina">Tu mi fai rimembrar dove e qual era<br/>Proserpina nel tempo che perdette<br/>la madre lei, ed ella primavera».</p>

  <p class="terzina">Come si volge, con le piante strette<br/>a terra e intra sé, donna che balli,<br/>e piede innanzi piede a pena mette,</p>

  <p class="terzina">volsesi in su i vermigli e in su i gialli<br/>fioretti verso me, non altrimenti<br/>che vergine che li occhi onesti avvalli;</p>

  <p class="terzina">e fece i prieghi miei esser contenti,<br/>sì appressando sé, che 'l dolce suono<br/>veniva a me co' suoi intendimenti.</p>

  <p class="terzina">Tosto che fu là dove l'erbe sono<br/>bagnate già da l'onde del bel fiume,<br/>di levar li occhi suoi mi fece dono.</p>

  <p class="terzina">Non credo che splendesse tanto lume<br/>sotto le ciglia a Venere, trafitta<br/>dal figlio fuor di tutto suo costume.</p>

  <p class="terzina">Ella ridea da l'altra riva dritta,<br/>trattando più color con le sue mani,<br/>che l'alta terra sanza seme gitta.</p>

  <p class="terzina">Tre passi ci facea il fiume lontani;<br/>ma Elesponto, là 've passò Serse,<br/>ancora freno a tutti orgogli umani,</p>

  <p class="terzina">più odio da Leandro non sofferse<br/>per mareggiare intra Sesto e Abido,<br/>che quel da me perch' allor non s'aperse.</p>

  <p class="terzina">«Voi siete nuovi, e forse perch' io rido»,<br/>cominciò ella, «in questo luogo eletto<br/>a l'umana natura per suo nido,</p>

  <p class="terzina">maravigliando tienvi alcun sospetto;<br/>ma luce rende il salmo <i>Delectasti</i>,<br/>che puote disnebbiar vostro intelletto.</p>

  <p class="terzina">E tu che se' dinanzi e mi pregasti,<br/>dì s'altro vuoli udir; ch'i' venni presta<br/>ad ogne tua question tanto che basti».</p>

  <p class="terzina">«L'acqua», diss' io, «e 'l suon de la foresta<br/>impugnan dentro a me novella fede<br/>di cosa ch'io udi' contraria a questa».</p>

  <p class="terzina">Ond' ella: «Io dicerò come procede<br/>per sua cagion ciò ch'ammirar ti face,<br/>e purgherò la nebbia che ti fiede.</p>

  <p class="terzina">Lo sommo Ben, che solo esso a sé piace,<br/>fé l'uom buono e a bene, e questo loco<br/>diede per arr' a lui d'etterna pace.</p>

  <p class="terzina">Per sua difalta qui dimorò poco;<br/>per sua difalta in pianto e in affanno<br/>cambiò onesto riso e dolce gioco.</p>

  <p class="terzina">Perché 'l turbar che sotto da sé fanno<br/>l'essalazion de l'acqua e de la terra,<br/>che quanto posson dietro al calor vanno,</p>

  <p class="terzina">a l'uomo non facesse alcuna guerra,<br/>questo monte salìo verso 'l ciel tanto,<br/>e libero n'è d'indi ove si serra.</p>

  <p class="terzina">Or perché in circuito tutto quanto<br/>l'aere si volge con la prima volta,<br/>se non li è rotto il cerchio d'alcun canto,</p>

  <p class="terzina">in questa altezza ch'è tutta disciolta<br/>ne l'aere vivo, tal moto percuote,<br/>e fa sonar la selva perch' è folta;</p>

  <p class="terzina">e la percossa pianta tanto puote,<br/>che de la sua virtute l'aura impregna<br/>e quella poi, girando, intorno scuote;</p>

  <p class="terzina">e l'altra terra, secondo ch'è degna<br/>per sé e per suo ciel, concepe e figlia<br/>di diverse virtù diverse legna.</p>

  <p class="terzina">Non parrebbe di là poi maraviglia,<br/>udito questo, quando alcuna pianta<br/>sanza seme palese vi s'appiglia.</p>

  <p class="terzina">E saper dei che la campagna santa<br/>dove tu se', d'ogne semenza è piena,<br/>e frutto ha in sé che di là non si schianta.</p>

  <p class="terzina">L'acqua che vedi non surge di vena<br/>che ristori vapor che gel converta,<br/>come fiume ch'acquista e perde lena;</p>

  <p class="terzina">ma esce di fontana salda e certa,<br/>che tanto dal voler di Dio riprende,<br/>quant' ella versa da due parti aperta.</p>

  <p class="terzina">Da questa parte con virtù discende<br/>che toglie altrui memoria del peccato;<br/>da l'altra d'ogne ben fatto la rende.</p>

  <p class="terzina">Quinci Letè; così da l'altro lato<br/>Eünoè si chiama, e non adopra<br/>se quinci e quindi pria non è gustato:</p>

  <p class="terzina">a tutti altri sapori esto è di sopra.<br/>E avvegna ch'assai possa esser sazia<br/>la sete tua perch' io più non ti scuopra,</p>

  <p class="terzina">darotti un corollario ancor per grazia;<br/>né credo che 'l mio dir ti sia men caro,<br/>se oltre promession teco si spazia.</p>

  <p class="terzina">Quelli ch'anticamente poetaro<br/>l'età de l'oro e suo stato felice,<br/>forse in Parnaso esto loco sognaro.</p>

  <p class="terzina">Qui fu innocente l'umana radice;<br/>qui primavera sempre e ogne frutto;<br/>nettare è questo di che ciascun dice».</p>

  <p class="terzina">Io mi rivolsi 'n dietro allora tutto<br/>a' miei poeti, e vidi che con riso<br/>udito avëan l'ultimo costrutto;</p>

  <p class="terzina">poi a la bella donna torna' il viso.</p>

  <h2 id="id_64">CANTO XXIX</h2>

  <p class="quote">[Canto XXIX, dove si tratta sì come l'auttore contristato si conduoleva e come vide li sette doni del Santo Spirito e Cristo e la celestiale corte in forma di certe figure.]</p>

  <p class="terzina">Cantando come donna innamorata,<br/>continüò col fin di sue parole:<br/>'<i>Beati quorum tecta sunt peccata!</i>'.</p>

  <p class="terzina">E come ninfe che si givan sole<br/>per le salvatiche ombre, disïando<br/>qual di veder, qual di fuggir lo sole,</p>

  <p class="terzina">allor si mosse contra 'l fiume, andando<br/>su per la riva; e io pari di lei,<br/>picciol passo con picciol seguitando.</p>

  <p class="terzina">Non eran cento tra ' suoi passi e ' miei,<br/>quando le ripe igualmente dier volta,<br/>per modo ch'a levante mi rendei.</p>

  <p class="terzina">Né ancor fu così nostra via molta,<br/>quando la donna tutta a me si torse,<br/>dicendo: «Frate mio, guarda e ascolta».</p>

  <p class="terzina">Ed ecco un lustro sùbito trascorse<br/>da tutte parti per la gran foresta,<br/>tal che di balenar mi mise in forse.</p>

  <p class="terzina">Ma perché 'l balenar, come vien, resta,<br/>e quel, durando, più e più splendeva,<br/>nel mio pensier dicea: 'Che cosa è questa?'.</p>

  <p class="terzina">E una melodia dolce correva<br/>per l'aere luminoso; onde buon zelo<br/>mi fé riprender l'ardimento d'Eva,</p>

  <p class="terzina">che là dove ubidia la terra e 'l cielo,<br/>femmina, sola e pur testé formata,<br/>non sofferse di star sotto alcun velo;</p>

  <p class="terzina">sotto 'l qual se divota fosse stata,<br/>avrei quelle ineffabili delizie<br/>sentite prima e più lunga fïata.</p>

  <p class="terzina">Mentr' io m'andava tra tante primizie<br/>de l'etterno piacer tutto sospeso,<br/>e disïoso ancora a più letizie,</p>

  <p class="terzina">dinanzi a noi, tal quale un foco acceso,<br/>ci si fé l'aere sotto i verdi rami;<br/>e 'l dolce suon per canti era già inteso.</p>

  <p class="terzina">O sacrosante Vergini, se fami,<br/>freddi o vigilie mai per voi soffersi,<br/>cagion mi sprona ch'io mercé vi chiami.</p>

  <p class="terzina">Or convien che Elicona per me versi,<br/>e Uranìe m'aiuti col suo coro<br/>forti cose a pensar mettere in versi.</p>

  <p class="terzina">Poco più oltre, sette alberi d'oro<br/>falsava nel parere il lungo tratto<br/>del mezzo ch'era ancor tra noi e loro;</p>

  <p class="terzina">ma quand' i' fui sì presso di lor fatto,<br/>che l'obietto comun, che 'l senso inganna,<br/>non perdea per distanza alcun suo atto,</p>

  <p class="terzina">la virtù ch'a ragion discorso ammanna,<br/>sì com' elli eran candelabri apprese,<br/>e ne le voci del cantare '<i>Osanna</i>'.</p>

  <p class="terzina">Di sopra fiammeggiava il bello arnese<br/>più chiaro assai che luna per sereno<br/>di mezza notte nel suo mezzo mese.</p>

  <p class="terzina">Io mi rivolsi d'ammirazion pieno<br/>al buon Virgilio, ed esso mi rispuose<br/>con vista carca di stupor non meno.</p>

  <p class="terzina">Indi rendei l'aspetto a l'alte cose<br/>che si movieno incontr' a noi sì tardi,<br/>che foran vinte da novelle spose.</p>

  <p class="terzina">La donna mi sgridò: «Perché pur ardi<br/>sì ne l'affetto de le vive luci,<br/>e ciò che vien di retro a lor non guardi?».</p>

  <p class="terzina">Genti vid' io allor, come a lor duci,<br/>venire appresso, vestite di bianco;<br/>e tal candor di qua già mai non fuci.</p>

  <p class="terzina">L'acqua imprendëa dal sinistro fianco,<br/>e rendea me la mia sinistra costa,<br/>s'io riguardava in lei, come specchio anco.</p>

  <p class="terzina">Quand' io da la mia riva ebbi tal posta,<br/>che solo il fiume mi facea distante,<br/>per veder meglio ai passi diedi sosta,</p>

  <p class="terzina">e vidi le fiammelle andar davante,<br/>lasciando dietro a sé l'aere dipinto,<br/>e di tratti pennelli avean sembiante;</p>

  <p class="terzina">sì che lì sopra rimanea distinto<br/>di sette liste, tutte in quei colori<br/>onde fa l'arco il Sole e Delia il cinto.</p>

  <p class="terzina">Questi ostendali in dietro eran maggiori<br/>che la mia vista; e, quanto a mio avviso,<br/>diece passi distavan quei di fori.</p>

  <p class="terzina">Sotto così bel ciel com' io diviso,<br/>ventiquattro seniori, a due a due,<br/>coronati venien di fiordaliso.</p>

  <p class="terzina">Tutti cantavan: «<i>Benedicta</i> tue<br/>ne le figlie d'Adamo, e benedette<br/>sieno in etterno le bellezze tue!».</p>

  <p class="terzina">Poscia che i fiori e l'altre fresche erbette<br/>a rimpetto di me da l'altra sponda<br/>libere fuor da quelle genti elette,</p>

  <p class="terzina">sì come luce luce in ciel seconda,<br/>vennero appresso lor quattro animali,<br/>coronati ciascun di verde fronda.</p>

  <p class="terzina">Ognuno era pennuto di sei ali;<br/>le penne piene d'occhi; e li occhi d'Argo,<br/>se fosser vivi, sarebber cotali.</p>

  <p class="terzina">A descriver lor forme più non spargo<br/>rime, lettor; ch'altra spesa mi strigne,<br/>tanto ch'a questa non posso esser largo;</p>

  <p class="terzina">ma leggi Ezechïel, che li dipigne<br/>come li vide da la fredda parte<br/>venir con vento e con nube e con igne;</p>

  <p class="terzina">e quali i troverai ne le sue carte,<br/>tali eran quivi, salvo ch'a le penne<br/>Giovanni è meco e da lui si diparte.</p>

  <p class="terzina">Lo spazio dentro a lor quattro contenne<br/>un carro, in su due rote, trïunfale,<br/>ch'al collo d'un grifon tirato venne.</p>

  <p class="terzina">Esso tendeva in sù l'una e l'altra ale<br/>tra la mezzana e le tre e tre liste,<br/>sì ch'a nulla, fendendo, facea male.</p>

  <p class="terzina">Tanto salivan che non eran viste;<br/>le membra d'oro avea quant' era uccello,<br/>e bianche l'altre, di vermiglio miste.</p>

  <p class="terzina">Non che Roma di carro così bello<br/>rallegrasse Affricano, o vero Augusto,<br/>ma quel del Sol saria pover con ello;</p>

  <p class="terzina">quel del Sol che, svïando, fu combusto<br/>per l'orazion de la Terra devota,<br/>quando fu Giove arcanamente giusto.</p>

  <p class="terzina">Tre donne in giro da la destra rota<br/>venian danzando; l'una tanto rossa<br/>ch'a pena fora dentro al foco nota;</p>

  <p class="terzina">l'altr' era come se le carni e l'ossa<br/>fossero state di smeraldo fatte;<br/>la terza parea neve testé mossa;</p>

  <p class="terzina">e or parëan da la bianca tratte,<br/>or da la rossa; e dal canto di questa<br/>l'altre toglien l'andare e tarde e ratte.</p>

  <p class="terzina">Da la sinistra quattro facean festa,<br/>in porpore vestite, dietro al modo<br/>d'una di lor ch'avea tre occhi in testa.</p>

  <p class="terzina">Appresso tutto il pertrattato nodo<br/>vidi due vecchi in abito dispari,<br/>ma pari in atto e onesto e sodo.</p>

  <p class="terzina">L'un si mostrava alcun de' famigliari<br/>di quel sommo Ipocràte che natura<br/>a li animali fé ch'ell' ha più cari;</p>

  <p class="terzina">mostrava l'altro la contraria cura<br/>con una spada lucida e aguta,<br/>tal che di qua dal rio mi fé paura.</p>

  <p class="terzina">Poi vidi quattro in umile paruta;<br/>e di retro da tutti un vecchio solo<br/>venir, dormendo, con la faccia arguta.</p>

  <p class="terzina">E questi sette col primaio stuolo<br/>erano abitüati, ma di gigli<br/>dintorno al capo non facëan brolo,</p>

  <p class="terzina">anzi di rose e d'altri fior vermigli;<br/>giurato avria poco lontano aspetto<br/>che tutti ardesser di sopra da' cigli.</p>

  <p class="terzina">E quando il carro a me fu a rimpetto,<br/>un tuon s'udì, e quelle genti degne<br/>parvero aver l'andar più interdetto,</p>

  <p class="terzina">fermandosi ivi con le prime insegne.</p>

  <h2 id="id_65">CANTO XXX</h2>

  <p class="quote">[Canto XXX, dove narra come Beatrice apparve a Dante e Virgilio il lasciò, e lo recitare per l'alta donna de la incostanza e difetto di Dante, e qui l'auttore piange i suoi difetti con vergogna compuntiva.]</p>

  <p class="terzina">Quando il settentrïon del primo cielo,<br/>che né occaso mai seppe né orto<br/>né d'altra nebbia che di colpa velo,</p>

  <p class="terzina">e che faceva lì ciascuno accorto<br/>di suo dover, come 'l più basso face<br/>qual temon gira per venire a porto,</p>

  <p class="terzina">fermo s'affisse: la gente verace,<br/>venuta prima tra 'l grifone ed esso,<br/>al carro volse sé come a sua pace;</p>

  <p class="terzina">e un di loro, quasi da ciel messo,<br/>'<i>Veni, sponsa, de Libano</i>' cantando<br/>gridò tre volte, e tutti li altri appresso.</p>

  <p class="terzina">Quali i beati al novissimo bando<br/>surgeran presti ognun di sua caverna,<br/>la revestita voce alleluiando,</p>

  <p class="terzina">cotali in su la divina basterna<br/>si levar cento, <i>ad vocem tanti senis</i>,<br/>ministri e messaggier di vita etterna.</p>

  <p class="terzina">Tutti dicean: '<i>Benedictus qui venis!</i>',<br/>e fior gittando e di sopra e dintorno,<br/>'<i>Manibus, </i>oh<i>, date lilïa plenis!</i>'.</p>

  <p class="terzina">Io vidi già nel cominciar del giorno<br/>la parte orïental tutta rosata,<br/>e l'altro ciel di bel sereno addorno;</p>

  <p class="terzina">e la faccia del sol nascere ombrata,<br/>sì che per temperanza di vapori<br/>l'occhio la sostenea lunga fïata:</p>

  <p class="terzina">così dentro una nuvola di fiori<br/>che da le mani angeliche saliva<br/>e ricadeva in giù dentro e di fori,</p>

  <p class="terzina">sovra candido vel cinta d'uliva<br/>donna m'apparve, sotto verde manto<br/>vestita di color di fiamma viva.</p>

  <p class="terzina">E lo spirito mio, che già cotanto<br/>tempo era stato ch'a la sua presenza<br/>non era di stupor, tremando, affranto,</p>

  <p class="terzina">sanza de li occhi aver più conoscenza,<br/>per occulta virtù che da lei mosse,<br/>d'antico amor sentì la gran potenza.</p>

  <p class="terzina">Tosto che ne la vista mi percosse<br/>l'alta virtù che già m'avea trafitto<br/>prima ch'io fuor di püerizia fosse,</p>

  <p class="terzina">volsimi a la sinistra col respitto<br/>col quale il fantolin corre a la mamma<br/>quando ha paura o quando elli è afflitto,</p>

  <p class="terzina">per dicere a Virgilio: 'Men che dramma<br/>di sangue m'è rimaso che non tremi:<br/>conosco i segni de l'antica fiamma'.</p>

  <p class="terzina">Ma Virgilio n'avea lasciati scemi<br/>di sé, Virgilio dolcissimo patre,<br/>Virgilio a cui per mia salute die'mi;</p>

  <p class="terzina">né quantunque perdeo l'antica matre,<br/>valse a le guance nette di rugiada<br/>che, lagrimando, non tornasser atre.</p>

  <p class="terzina">«Dante, perché Virgilio se ne vada,<br/>non pianger anco, non piangere ancora;<br/>ché pianger ti conven per altra spada».</p>

  <p class="terzina">Quasi ammiraglio che in poppa e in prora<br/>viene a veder la gente che ministra<br/>per li altri legni, e a ben far l'incora;</p>

  <p class="terzina">in su la sponda del carro sinistra,<br/>quando mi volsi al suon del nome mio,<br/>che di necessità qui si registra,</p>

  <p class="terzina">vidi la donna che pria m'appario<br/>velata sotto l'angelica festa,<br/>drizzar li occhi ver' me di qua dal rio.</p>

  <p class="terzina">Tutto che 'l vel che le scendea di testa,<br/>cerchiato de le fronde di Minerva,<br/>non la lasciasse parer manifesta,</p>

  <p class="terzina">regalmente ne l'atto ancor proterva<br/>continüò come colui che dice<br/>e 'l più caldo parlar dietro reserva:</p>

  <p class="terzina">«Guardaci ben! Ben son, ben son Beatrice.<br/>Come degnasti d'accedere al monte?<br/>non sapei tu che qui è l'uom felice?».</p>

  <p class="terzina">Li occhi mi cadder giù nel chiaro fonte;<br/>ma veggendomi in esso, i trassi a l'erba,<br/>tanta vergogna mi gravò la fronte.</p>

  <p class="terzina">Così la madre al figlio par superba,<br/>com' ella parve a me; perché d'amaro<br/>sente il sapor de la pietade acerba.</p>

  <p class="terzina">Ella si tacque; e li angeli cantaro<br/>di sùbito '<i>In te, Domine, speravi</i>';<br/>ma oltre '<i>pedes meos</i>' non passaro.</p>

  <p class="terzina">Sì come neve tra le vive travi<br/>per lo dosso d'Italia si congela,<br/>soffiata e stretta da li venti schiavi,</p>

  <p class="terzina">poi, liquefatta, in sé stessa trapela,<br/>pur che la terra che perde ombra spiri,<br/>sì che par foco fonder la candela;</p>

  <p class="terzina">così fui sanza lagrime e sospiri<br/>anzi 'l cantar di quei che notan sempre<br/>dietro a le note de li etterni giri;</p>

  <p class="terzina">ma poi che 'ntesi ne le dolci tempre<br/>lor compatire a me, par che se detto<br/>avesser: 'Donna, perché sì lo stempre?',</p>

  <p class="terzina">lo gel che m'era intorno al cor ristretto,<br/>spirito e acqua fessi, e con angoscia<br/>de la bocca e de li occhi uscì del petto.</p>

  <p class="terzina">Ella, pur ferma in su la detta coscia<br/>del carro stando, a le sustanze pie<br/>volse le sue parole così poscia:</p>

  <p class="terzina">«Voi vigilate ne l'etterno die,<br/>sì che notte né sonno a voi non fura<br/>passo che faccia il secol per sue vie;</p>

  <p class="terzina">onde la mia risposta è con più cura<br/>che m'intenda colui che di là piagne,<br/>perché sia colpa e duol d'una misura.</p>

  <p class="terzina">Non pur per ovra de le rote magne,<br/>che drizzan ciascun seme ad alcun fine<br/>secondo che le stelle son compagne,</p>

  <p class="terzina">ma per larghezza di grazie divine,<br/>che sì alti vapori hanno a lor piova,<br/>che nostre viste là non van vicine,</p>

  <p class="terzina">questi fu tal ne la sua vita nova<br/>virtüalmente, ch'ogne abito destro<br/>fatto averebbe in lui mirabil prova.</p>

  <p class="terzina">Ma tanto più maligno e più silvestro<br/>si fa 'l terren col mal seme e non cólto,<br/>quant' elli ha più di buon vigor terrestro.</p>

  <p class="terzina">Alcun tempo il sostenni col mio volto:<br/>mostrando li occhi giovanetti a lui,<br/>meco il menava in dritta parte vòlto.</p>

  <p class="terzina">Sì tosto come in su la soglia fui<br/>di mia seconda etade e mutai vita,<br/>questi si tolse a me, e diessi altrui.</p>

  <p class="terzina">Quando di carne a spirto era salita,<br/>e bellezza e virtù cresciuta m'era,<br/>fu' io a lui men cara e men gradita;</p>

  <p class="terzina">e volse i passi suoi per via non vera,<br/>imagini di ben seguendo false,<br/>che nulla promession rendono intera.</p>

  <p class="terzina">Né l'impetrare ispirazion mi valse,<br/>con le quali e in sogno e altrimenti<br/>lo rivocai: sì poco a lui ne calse!</p>

  <p class="terzina">Tanto giù cadde, che tutti argomenti<br/>a la salute sua eran già corti,<br/>fuor che mostrarli le perdute genti.</p>

  <p class="terzina">Per questo visitai l'uscio d'i morti,<br/>e a colui che l'ha qua sù condotto,<br/>li preghi miei, piangendo, furon porti.</p>

  <p class="terzina">Alto fato di Dio sarebbe rotto,<br/>se Letè si passasse e tal vivanda<br/>fosse gustata sanza alcuno scotto</p>

  <p class="terzina">di pentimento che lagrime spanda».</p>

  <h2 id="id_66">CANTO XXXI</h2>

  <p class="quote">[Canto XXXI, ove si tratta sì come Beatrice riprende l'auttore de le commesse colpe, e come la donna che avante li apparve il bagna.]</p>

  <p class="terzina">«O tu che se' di là dal fiume sacro»,<br/>volgendo suo parlare a me per punta,<br/>che pur per taglio m'era paruto acro,</p>

  <p class="terzina">ricominciò, seguendo sanza cunta,<br/>«dì, dì se questo è vero; a tanta accusa<br/>tua confession conviene esser congiunta».</p>

  <p class="terzina">Era la mia virtù tanto confusa,<br/>che la voce si mosse, e pria si spense<br/>che da li organi suoi fosse dischiusa.</p>

  <p class="terzina">Poco sofferse; poi disse: «Che pense?<br/>Rispondi a me; ché le memorie triste<br/>in te non sono ancor da l'acqua offense».</p>

  <p class="terzina">Confusione e paura insieme miste<br/>mi pinsero un tal «sì» fuor de la bocca,<br/>al quale intender fuor mestier le viste.</p>

  <p class="terzina">Come balestro frange, quando scocca<br/>da troppa tesa, la sua corda e l'arco,<br/>e con men foga l'asta il segno tocca,</p>

  <p class="terzina">sì scoppia' io sottesso grave carco,<br/>fuori sgorgando lagrime e sospiri,<br/>e la voce allentò per lo suo varco.</p>

  <p class="terzina">Ond' ella a me: «Per entro i mie' disiri,<br/>che ti menavano ad amar lo bene<br/>di là dal qual non è a che s'aspiri,</p>

  <p class="terzina">quai fossi attraversati o quai catene<br/>trovasti, per che del passare innanzi<br/>dovessiti così spogliar la spene?</p>

  <p class="terzina">E quali agevolezze o quali avanzi<br/>ne la fronte de li altri si mostraro,<br/>per che dovessi lor passeggiare anzi?».</p>

  <p class="terzina">Dopo la tratta d'un sospiro amaro,<br/>a pena ebbi la voce che rispuose,<br/>e le labbra a fatica la formaro.</p>

  <p class="terzina">Piangendo dissi: «Le presenti cose<br/>col falso lor piacer volser miei passi,<br/>tosto che 'l vostro viso si nascose».</p>

  <p class="terzina">Ed ella: «Se tacessi o se negassi<br/>ciò che confessi, non fora men nota<br/>la colpa tua: da tal giudice sassi!</p>

  <p class="terzina">Ma quando scoppia de la propria gota<br/>l'accusa del peccato, in nostra corte<br/>rivolge sé contra 'l taglio la rota.</p>

  <p class="terzina">Tuttavia, perché mo vergogna porte<br/>del tuo errore, e perché altra volta,<br/>udendo le serene, sie più forte,</p>

  <p class="terzina">pon giù il seme del piangere e ascolta:<br/>sì udirai come in contraria parte<br/>mover dovieti mia carne sepolta.</p>

  <p class="terzina">Mai non t'appresentò natura o arte<br/>piacer, quanto le belle membra in ch'io<br/>rinchiusa fui, e che so' 'n terra sparte;</p>

  <p class="terzina">e se 'l sommo piacer sì ti fallio<br/>per la mia morte, qual cosa mortale<br/>dovea poi trarre te nel suo disio?</p>

  <p class="terzina">Ben ti dovevi, per lo primo strale<br/>de le cose fallaci, levar suso<br/>di retro a me che non era più tale.</p>

  <p class="terzina">Non ti dovea gravar le penne in giuso,<br/>ad aspettar più colpo, o pargoletta<br/>o altra novità con sì breve uso.</p>

  <p class="terzina">Novo augelletto due o tre aspetta;<br/>ma dinanzi da li occhi d'i pennuti<br/>rete si spiega indarno o si saetta».</p>

  <p class="terzina">Quali fanciulli, vergognando, muti<br/>con li occhi a terra stannosi, ascoltando<br/>e sé riconoscendo e ripentuti,</p>

  <p class="terzina">tal mi stav' io; ed ella disse: «Quando<br/>per udir se' dolente, alza la barba,<br/>e prenderai più doglia riguardando».</p>

  <p class="terzina">Con men di resistenza si dibarba<br/>robusto cerro, o vero al nostral vento<br/>o vero a quel de la terra di Iarba,</p>

  <p class="terzina">ch'io non levai al suo comando il mento;<br/>e quando per la barba il viso chiese,<br/>ben conobbi il velen de l'argomento.</p>

  <p class="terzina">E come la mia faccia si distese,<br/>posarsi quelle prime creature<br/>da loro aspersïon l'occhio comprese;</p>

  <p class="terzina">e le mie luci, ancor poco sicure,<br/>vider Beatrice volta in su la fiera<br/>ch'è sola una persona in due nature.</p>

  <p class="terzina">Sotto 'l suo velo e oltre la rivera<br/>vincer pariemi più sé stessa antica,<br/>vincer che l'altre qui, quand' ella c'era.</p>

  <p class="terzina">Di penter sì mi punse ivi l'ortica,<br/>che di tutte altre cose qual mi torse<br/>più nel suo amor, più mi si fé nemica.</p>

  <p class="terzina">Tanta riconoscenza il cor mi morse,<br/>ch'io caddi vinto; e quale allora femmi,<br/>salsi colei che la cagion mi porse.</p>

  <p class="terzina">Poi, quando il cor virtù di fuor rendemmi,<br/>la donna ch'io avea trovata sola<br/>sopra me vidi, e dicea: «Tiemmi, tiemmi!».</p>

  <p class="terzina">Tratto m'avea nel fiume infin la gola,<br/>e tirandosi me dietro sen giva<br/>sovresso l'acqua lieve come scola.</p>

  <p class="terzina">Quando fui presso a la beata riva,<br/>'<i>Asperges me</i>' sì dolcemente udissi,<br/>che nol so rimembrar, non ch'io lo scriva.</p>

  <p class="terzina">La bella donna ne le braccia aprissi;<br/>abbracciommi la testa e mi sommerse<br/>ove convenne ch'io l'acqua inghiottissi.</p>

  <p class="terzina">Indi mi tolse, e bagnato m'offerse<br/>dentro a la danza de le quattro belle;<br/>e ciascuna del braccio mi coperse.</p>

  <p class="terzina">«Noi siam qui ninfe e nel ciel siamo stelle;<br/>pria che Beatrice discendesse al mondo,<br/>fummo ordinate a lei per sue ancelle.</p>

  <p class="terzina">Merrenti a li occhi suoi; ma nel giocondo<br/>lume ch'è dentro aguzzeranno i tuoi<br/>le tre di là, che miran più profondo».</p>

  <p class="terzina">Così cantando cominciaro; e poi<br/>al petto del grifon seco menarmi,<br/>ove Beatrice stava volta a noi.</p>

  <p class="terzina">Disser: «Fa che le viste non risparmi;<br/>posto t'avem dinanzi a li smeraldi<br/>ond' Amor già ti trasse le sue armi».</p>

  <p class="terzina">Mille disiri più che fiamma caldi<br/>strinsermi li occhi a li occhi rilucenti,<br/>che pur sopra 'l grifone stavan saldi.</p>

  <p class="terzina">Come in lo specchio il sol, non altrimenti<br/>la doppia fiera dentro vi raggiava,<br/>or con altri, or con altri reggimenti.</p>

  <p class="terzina">Pensa, lettor, s'io mi maravigliava,<br/>quando vedea la cosa in sé star queta,<br/>e ne l'idolo suo si trasmutava.</p>

  <p class="terzina">Mentre che piena di stupore e lieta<br/>l'anima mia gustava di quel cibo<br/>che, saziando di sé, di sé asseta,</p>

  <p class="terzina">sé dimostrando di più alto tribo<br/>ne li atti, l'altre tre si fero avanti,<br/>danzando al loro angelico caribo.</p>

  <p class="terzina">«Volgi, Beatrice, volgi li occhi santi»,<br/>era la sua canzone, «al tuo fedele<br/>che, per vederti, ha mossi passi tanti!</p>

  <p class="terzina">Per grazia fa noi grazia che disvele<br/>a lui la bocca tua, sì che discerna<br/>la seconda bellezza che tu cele».</p>

  <p class="terzina">O isplendor di viva luce etterna,<br/>chi palido si fece sotto l'ombra<br/>sì di Parnaso, o bevve in sua cisterna,</p>

  <p class="terzina">che non paresse aver la mente ingombra,<br/>tentando a render te qual tu paresti<br/>là dove armonizzando il ciel t'adombra,</p>

  <p class="terzina">quando ne l'aere aperto ti solvesti?</p>

  <h2 id="id_67">CANTO XXXII</h2>

  <p class="quote">[Canto XXXII, dove si tratta come Beatrice comandò a l'auttore che scrivesse li miracoli che vide in quel luogo, e come elli con le donne seguio il carro, e l'aguglia percosse il carro, e una volpe sen fuggio, e de la puttana e del gigante.]</p>

  <p class="terzina">Tant' eran li occhi miei fissi e attenti<br/>a disbramarsi la decenne sete,<br/>che li altri sensi m'eran tutti spenti.</p>

  <p class="terzina">Ed essi quinci e quindi avien parete<br/>di non caler - così lo santo riso<br/>a sé traéli con l'antica rete! -;</p>

  <p class="terzina">quando per forza mi fu vòlto il viso<br/>ver' la sinistra mia da quelle dee,<br/>perch' io udi' da loro un «Troppo fiso!»;</p>

  <p class="terzina">e la disposizion ch'a veder èe<br/>ne li occhi pur testé dal sol percossi,<br/>sanza la vista alquanto esser mi fée.</p>

  <p class="terzina">Ma poi ch'al poco il viso riformossi<br/>(e dico 'al poco' per rispetto al molto<br/>sensibile onde a forza mi rimossi),</p>

  <p class="terzina">vidi 'n sul braccio destro esser rivolto<br/>lo glorïoso essercito, e tornarsi<br/>col sole e con le sette fiamme al volto.</p>

  <p class="terzina">Come sotto li scudi per salvarsi<br/>volgesi schiera, e sé gira col segno,<br/>prima che possa tutta in sé mutarsi;</p>

  <p class="terzina">quella milizia del celeste regno<br/>che procedeva, tutta trapassonne<br/>pria che piegasse il carro il primo legno.</p>

  <p class="terzina">Indi a le rote si tornar le donne,<br/>e 'l grifon mosse il benedetto carco<br/>sì, che però nulla penna crollonne.</p>

  <p class="terzina">La bella donna che mi trasse al varco<br/>e Stazio e io seguitavam la rota<br/>che fé l'orbita sua con minore arco.</p>

  <p class="terzina">Sì passeggiando l'alta selva vòta,<br/>colpa di quella ch'al serpente crese,<br/>temprava i passi un'angelica nota.</p>

  <p class="terzina">Forse in tre voli tanto spazio prese<br/>disfrenata saetta, quanto eramo<br/>rimossi, quando Bëatrice scese.</p>

  <p class="terzina">Io senti' mormorare a tutti «Adamo»;<br/>poi cerchiaro una pianta dispogliata<br/>di foglie e d'altra fronda in ciascun ramo.</p>

  <p class="terzina">La coma sua, che tanto si dilata<br/>più quanto più è sù, fora da l'Indi<br/>ne' boschi lor per altezza ammirata.</p>

  <p class="terzina">«Beato se', grifon, che non discindi<br/>col becco d'esto legno dolce al gusto,<br/>poscia che mal si torce il ventre quindi».</p>

  <p class="terzina">Così dintorno a l'albero robusto<br/>gridaron li altri; e l'animal binato:<br/>«Sì si conserva il seme d'ogne giusto».</p>

  <p class="terzina">E vòlto al temo ch'elli avea tirato,<br/>trasselo al piè de la vedova frasca,<br/>e quel di lei a lei lasciò legato.</p>

  <p class="terzina">Come le nostre piante, quando casca<br/>giù la gran luce mischiata con quella<br/>che raggia dietro a la celeste lasca,</p>

  <p class="terzina">turgide fansi, e poi si rinovella<br/>di suo color ciascuna, pria che 'l sole<br/>giunga li suoi corsier sotto altra stella;</p>

  <p class="terzina">men che di rose e più che di vïole<br/>colore aprendo, s'innovò la pianta,<br/>che prima avea le ramora sì sole.</p>

  <p class="terzina">Io non lo 'ntesi, né qui non si canta<br/>l'inno che quella gente allor cantaro,<br/>né la nota soffersi tutta quanta.</p>

  <p class="terzina">S'io potessi ritrar come assonnaro<br/>li occhi spietati udendo di Siringa,<br/>li occhi a cui pur vegghiar costò sì caro;</p>

  <p class="terzina">come pintor che con essempro pinga,<br/>disegnerei com' io m'addormentai;<br/>ma qual vuol sia che l'assonnar ben finga.</p>

  <p class="terzina">Però trascorro a quando mi svegliai,<br/>e dico ch'un splendor mi squarciò 'l velo<br/>del sonno, e un chiamar: «Surgi: che fai?».</p>

  <p class="terzina">Quali a veder de' fioretti del melo<br/>che del suo pome li angeli fa ghiotti<br/>e perpetüe nozze fa nel cielo,</p>

  <p class="terzina">Pietro e Giovanni e Iacopo condotti<br/>e vinti, ritornaro a la parola<br/>da la qual furon maggior sonni rotti,</p>

  <p class="terzina">e videro scemata loro scuola<br/>così di Moïsè come d'Elia,<br/>e al maestro suo cangiata stola;</p>

  <p class="terzina">tal torna' io, e vidi quella pia<br/>sovra me starsi che conducitrice<br/>fu de' miei passi lungo 'l fiume pria.</p>

  <p class="terzina">E tutto in dubbio dissi: «Ov' è Beatrice?».<br/>Ond' ella: «Vedi lei sotto la fronda<br/>nova sedere in su la sua radice.</p>

  <p class="terzina">Vedi la compagnia che la circonda:<br/>li altri dopo 'l grifon sen vanno suso<br/>con più dolce canzone e più profonda».</p>

  <p class="terzina">E se più fu lo suo parlar diffuso,<br/>non so, però che già ne li occhi m'era<br/>quella ch'ad altro intender m'avea chiuso.</p>

  <p class="terzina">Sola sedeasi in su la terra vera,<br/>come guardia lasciata lì del plaustro<br/>che legar vidi a la biforme fera.</p>

  <p class="terzina">In cerchio le facevan di sé claustro<br/>le sette ninfe, con quei lumi in mano<br/>che son sicuri d'Aquilone e d'Austro.</p>

  <p class="terzina">«Qui sarai tu poco tempo silvano;<br/>e sarai meco sanza fine cive<br/>di quella Roma onde Cristo è romano.</p>

  <p class="terzina">Però, in pro del mondo che mal vive,<br/>al carro tieni or li occhi, e quel che vedi,<br/>ritornato di là, fa che tu scrive».</p>

  <p class="terzina">Così Beatrice; e io, che tutto ai piedi<br/>d'i suoi comandamenti era divoto,<br/>la mente e li occhi ov' ella volle diedi.</p>

  <p class="terzina">Non scese mai con sì veloce moto<br/>foco di spessa nube, quando piove<br/>da quel confine che più va remoto,</p>

  <p class="terzina">com' io vidi calar l'uccel di Giove<br/>per l'alber giù, rompendo de la scorza,<br/>non che d'i fiori e de le foglie nove;</p>

  <p class="terzina">e ferì 'l carro di tutta sua forza;<br/>ond' el piegò come nave in fortuna,<br/>vinta da l'onda, or da poggia, or da orza.</p>

  <p class="terzina">Poscia vidi avventarsi ne la cuna<br/>del trïunfal veiculo una volpe<br/>che d'ogne pasto buon parea digiuna;</p>

  <p class="terzina">ma, riprendendo lei di laide colpe,<br/>la donna mia la volse in tanta futa<br/>quanto sofferser l'ossa sanza polpe.</p>

  <p class="terzina">Poscia per indi ond' era pria venuta,<br/>l'aguglia vidi scender giù ne l'arca<br/>del carro e lasciar lei di sé pennuta;</p>

  <p class="terzina">e qual esce di cuor che si rammarca,<br/>tal voce uscì del cielo e cotal disse:<br/>«O navicella mia, com' mal se' carca!».</p>

  <p class="terzina">Poi parve a me che la terra s'aprisse<br/>tr'ambo le ruote, e vidi uscirne un drago<br/>che per lo carro sù la coda fisse;</p>

  <p class="terzina">e come vespa che ritragge l'ago,<br/>a sé traendo la coda maligna,<br/>trasse del fondo, e gissen vago vago.</p>

  <p class="terzina">Quel che rimase, come da gramigna<br/>vivace terra, da la piuma, offerta<br/>forse con intenzion sana e benigna,</p>

  <p class="terzina">si ricoperse, e funne ricoperta<br/>e l'una e l'altra rota e 'l temo, in tanto<br/>che più tiene un sospir la bocca aperta.</p>

  <p class="terzina">Trasformato così 'l dificio santo<br/>mise fuor teste per le parti sue,<br/>tre sovra 'l temo e una in ciascun canto.</p>

  <p class="terzina">Le prime eran cornute come bue,<br/>ma le quattro un sol corno avean per fronte:<br/>simile mostro visto ancor non fue.</p>

  <p class="terzina">Sicura, quasi rocca in alto monte,<br/>seder sovresso una puttana sciolta<br/>m'apparve con le ciglia intorno pronte;</p>

  <p class="terzina">e come perché non li fosse tolta,<br/>vidi di costa a lei dritto un gigante;<br/>e basciavansi insieme alcuna volta.</p>

  <p class="terzina">Ma perché l'occhio cupido e vagante<br/>a me rivolse, quel feroce drudo<br/>la flagellò dal capo infin le piante;</p>

  <p class="terzina">poi, di sospetto pieno e d'ira crudo,<br/>disciolse il mostro, e trassel per la selva,<br/>tanto che sol di lei mi fece scudo</p>

  <p class="terzina">a la puttana e a la nova belva.</p>

  <h2 id="id_68">CANTO XXXIII</h2>

  <p class="quote">[Canto XXXIII, il quale si è l'ultimo de la seconda cantica, ove si racconta sì come Beatrice dichiaroe a Dante quelle cose ch'elli vide, trattando e dimostrando le future vendette e de la ingiuria nel predetto carro del grifone; e infine, veduti li quattro fiumi del Paradiso, escono verso il cielo.]</p>

  <p class="terzina">'<i>Deus, venerunt gentes</i>', alternando<br/>or tre or quattro dolce salmodia,<br/>le donne incominciaro, e lagrimando;</p>

  <p class="terzina">e Bëatrice, sospirosa e pia,<br/>quelle ascoltava sì fatta, che poco<br/>più a la croce si cambiò Maria.</p>

  <p class="terzina">Ma poi che l'altre vergini dier loco<br/>a lei di dir, levata dritta in pè,<br/>rispuose, colorata come foco:</p>

  <p class="terzina">'<i>Modicum, et non videbitis me;<br/>et iterum</i>, sorelle mie dilette,<br/><i>modicum, et vos videbitis me</i>'.</p>

  <p class="terzina">Poi le si mise innanzi tutte e sette,<br/>e dopo sé, solo accennando, mosse<br/>me e la donna e 'l savio che ristette.</p>

  <p class="terzina">Così sen giva; e non credo che fosse<br/>lo decimo suo passo in terra posto,<br/>quando con li occhi li occhi mi percosse;</p>

  <p class="terzina">e con tranquillo aspetto «Vien più tosto»,<br/>mi disse, «tanto che, s'io parlo teco,<br/>ad ascoltarmi tu sie ben disposto».</p>

  <p class="terzina">Sì com' io fui, com' io dovëa, seco,<br/>dissemi: «Frate, perché non t'attenti<br/>a domandarmi omai venendo meco?».</p>

  <p class="terzina">Come a color che troppo reverenti<br/>dinanzi a suo maggior parlando sono,<br/>che non traggon la voce viva ai denti,</p>

  <p class="terzina">avvenne a me, che sanza intero suono<br/>incominciai: «Madonna, mia bisogna<br/>voi conoscete, e ciò ch'ad essa è buono».</p>

  <p class="terzina">Ed ella a me: «Da tema e da vergogna<br/>voglio che tu omai ti disviluppe,<br/>sì che non parli più com' om che sogna.</p>

  <p class="terzina">Sappi che 'l vaso che 'l serpente ruppe,<br/>fu e non è; ma chi n'ha colpa, creda<br/>che vendetta di Dio non teme suppe.</p>

  <p class="terzina">Non sarà tutto tempo sanza reda<br/>l'aguglia che lasciò le penne al carro,<br/>per che divenne mostro e poscia preda;</p>

  <p class="terzina">ch'io veggio certamente, e però il narro,<br/>a darne tempo già stelle propinque,<br/>secure d'ogn' intoppo e d'ogne sbarro,</p>

  <p class="terzina">nel quale un cinquecento diece e cinque,<br/>messo di Dio, anciderà la fuia<br/>con quel gigante che con lei delinque.</p>

  <p class="terzina">E forse che la mia narrazion buia,<br/>qual Temi e Sfinge, men ti persuade,<br/>perch' a lor modo lo 'ntelletto attuia;</p>

  <p class="terzina">ma tosto fier li fatti le Naiade,<br/>che solveranno questo enigma forte<br/>sanza danno di pecore o di biade.</p>

  <p class="terzina">Tu nota; e sì come da me son porte,<br/>così queste parole segna a' vivi<br/>del viver ch'è un correre a la morte.</p>

  <p class="terzina">E aggi a mente, quando tu le scrivi,<br/>di non celar qual hai vista la pianta<br/>ch'è or due volte dirubata quivi.</p>

  <p class="terzina">Qualunque ruba quella o quella schianta,<br/>con bestemmia di fatto offende a Dio,<br/>che solo a l'uso suo la creò santa.</p>

  <p class="terzina">Per morder quella, in pena e in disio<br/>cinquemilia anni e più l'anima prima<br/>bramò colui che 'l morso in sé punio.</p>

  <p class="terzina">Dorme lo 'ngegno tuo, se non estima<br/>per singular cagione essere eccelsa<br/>lei tanto e sì travolta ne la cima.</p>

  <p class="terzina">E se stati non fossero acqua d'Elsa<br/>li pensier vani intorno a la tua mente,<br/>e 'l piacer loro un Piramo a la gelsa,</p>

  <p class="terzina">per tante circostanze solamente<br/>la giustizia di Dio, ne l'interdetto,<br/>conosceresti a l'arbor moralmente.</p>

  <p class="terzina">Ma perch' io veggio te ne lo 'ntelletto<br/>fatto di pietra e, impetrato, tinto,<br/>sì che t'abbaglia il lume del mio detto,</p>

  <p class="terzina">voglio anco, e se non scritto, almen dipinto,<br/>che 'l te ne porti dentro a te per quello<br/>che si reca il bordon di palma cinto».</p>

  <p class="terzina">E io: «Sì come cera da suggello,<br/>che la figura impressa non trasmuta,<br/>segnato è or da voi lo mio cervello.</p>

  <p class="terzina">Ma perché tanto sovra mia veduta<br/>vostra parola disïata vola,<br/>che più la perde quanto più s'aiuta?».</p>

  <p class="terzina">«Perché conoschi», disse, «quella scuola<br/>c'hai seguitata, e veggi sua dottrina<br/>come può seguitar la mia parola;</p>

  <p class="terzina">e veggi vostra via da la divina<br/>distar cotanto, quanto si discorda<br/>da terra il ciel che più alto festina».</p>

  <p class="terzina">Ond' io rispuosi lei: «Non mi ricorda<br/>ch'i' stranïasse me già mai da voi,<br/>né honne coscïenza che rimorda».</p>

  <p class="terzina">«E se tu ricordar non te ne puoi»,<br/>sorridendo rispuose, «or ti rammenta<br/>come bevesti di Letè ancoi;</p>

  <p class="terzina">e se dal fummo foco s'argomenta,<br/>cotesta oblivïon chiaro conchiude<br/>colpa ne la tua voglia altrove attenta.</p>

  <p class="terzina">Veramente oramai saranno nude<br/>le mie parole, quanto converrassi<br/>quelle scovrire a la tua vista rude».</p>

  <p class="terzina">E più corusco e con più lenti passi<br/>teneva il sole il cerchio di merigge,<br/>che qua e là, come li aspetti, fassi,</p>

  <p class="terzina">quando s'affisser, sì come s'affigge<br/>chi va dinanzi a gente per iscorta<br/>se trova novitate o sue vestigge,</p>

  <p class="terzina">le sette donne al fin d'un'ombra smorta,<br/>qual sotto foglie verdi e rami nigri<br/>sovra suoi freddi rivi l'alpe porta.</p>

  <p class="terzina">Dinanzi ad esse Ëufratès e Tigri<br/>veder mi parve uscir d'una fontana,<br/>e, quasi amici, dipartirsi pigri.</p>

  <p class="terzina">«O luce, o gloria de la gente umana,<br/>che acqua è questa che qui si dispiega<br/>da un principio e sé da sé lontana?».</p>

  <p class="terzina">Per cotal priego detto mi fu: «Priega<br/>Matelda che 'l ti dica». E qui rispuose,<br/>come fa chi da colpa si dislega,</p>

  <p class="terzina">la bella donna: «Questo e altre cose<br/>dette li son per me; e son sicura<br/>che l'acqua di Letè non gliel nascose».</p>

  <p class="terzina">E Bëatrice: «Forse maggior cura,<br/>che spesse volte la memoria priva,<br/>fatt' ha la mente sua ne li occhi oscura.</p>

  <p class="terzina">Ma vedi Eünoè che là diriva:<br/>menalo ad esso, e come tu se' usa,<br/>la tramortita sua virtù ravviva».</p>

  <p class="terzina">Come anima gentil, che non fa scusa,<br/>ma fa sua voglia de la voglia altrui<br/>tosto che è per segno fuor dischiusa;</p>

  <p class="terzina">così, poi che da essa preso fui,<br/>la bella donna mossesi, e a Stazio<br/>donnescamente disse: «Vien con lui».</p>

  <p class="terzina">S'io avessi, lettor, più lungo spazio<br/>da scrivere, i' pur cantere' in parte<br/>lo dolce ber che mai non m'avria sazio;</p>

  <p class="terzina">ma perché piene son tutte le carte<br/>ordite a questa cantica seconda,<br/>non mi lascia più ir lo fren de l'arte.</p>

  <p class="terzina">Io ritornai da la santissima onda<br/>rifatto sì come piante novelle<br/>rinovellate di novella fronda,</p>

  <p class="terzina">puro e disposto a salire a le stelle.</p>

  <p class="quote">[Explicit secunda pars Comedie Dantis Alagherii<br/> in qua tractatum est de Purgatorio]</p>

  <div class="fixedButton">
    <a href="#Inizio"><img src="../Images/Flecha.png" width="40"/></a>
  </div>
</body>
</html>
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" lang="it" xml:lang="it">
<head><meta name="viewport" content="width=device-width, initial-scale=1.0"/>
  <title>LIBRO SECONDO</title>
  <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="../Styles/stylesheet.css"/>
  <link rel="stylesheet" type="text/css" href="page_styles.css"/>
</head>

<body id="start">
  <p class="pT3but"><a href="index.html" class="butXL">Indice</a></p>

  <h1 id="toc_id_12">LIBRO SECONDO</h1>

  <p class="Verso"><i>Sono scura e bella, figlie di Gerusalemme, come le tende di Kedar, come le pelli di Salomone </i>(in altri esemplari leggiamo:<i> Sono nera </i><sup><a id="back_note_347" href="Note.html#note_347" title="347" class="noteref">347</a></sup><i> e bella) </i>(1, 5)</p>

  <p class="normal">[Bae 113-172] Viene introdotto di nuovo a parlare il personaggio della sposa, che però non si rivolge alle fanciulle che sono solite correre con lei, bensì alle figlie di Gerusalemme, e a queste, quasi che avessero oltraggiato la sua bruttezza, risponde e dice: Certo sono scura (o nera) quanto al colore, o figlie di Gerusalemme, però sono bella, se uno osserva i lineamenti interni delle membra. Infatti anche le tende di Kedar, ch’è un grande popolo, sono nere, e la stessa parola Kedar indica nerezza ovvero oscurità. Anche le pelli di Salomone sono nere, ma non per questo a re tanto grande nel pieno della sua gloria è sembrata vergognosa la nerezza delle sue pelli. Perciò, figlie di Gerusalemme, non rinfacciatemi il colore, dal momento che non manca al corpo la bellezza, sia naturale sia cercata con l’esercizio. Questo è il contenuto dell’azione drammatica secondo il senso letterale e l’aspetto esteriore della trama che viene proposta.</p>

  <p class="normal">Ma torniamo all’interpretazione mistica. La sposa che parla è figura della chiesa formata dalle genti pagane <sup><a id="back_note_348" href="Note.html#note_348" title="348" class="noteref">348</a></sup>; invece le figlie di Gerusalemme, alle quali è diretto il discorso, sono le anime che son dette carissime grazie all’elezione dei padri, ma sono nemiche a causa del vangelo <sup><a id="back_note_349" href="Note.html#note_349" title="349" class="noteref">349</a></sup>: perciò esse sono le figlie di questa Gerusalemme terrena <sup><a id="back_note_350" href="Note.html#note_350" title="350" class="noteref">350</a></sup>. Costoro, a vedere la chiesa dei pagani che, benché di bassa condizione perché non può ascrivere a sé la nobiltà di Abramo Isacco e Giacobbe, tuttavia dimentica la sua gente e la casa di suo padre <sup><a id="back_note_351" href="Note.html#note_351" title="351" class="noteref">351</a></sup> e viene a Cristo, quasi la disprezzano e la oltraggiano per la bassa condizione della stirpe. La sposa, accorgendosi che questo le viene rinfacciato dalle figlie del popolo precedente e che essa è detta anche nera perché non ha lo splendore della istruzione paterna, rispondendo a queste accuse dice: Certo sono nera, o figlie di Gerusalemme, perché non discendo da stirpe di uomini illustri e non ho ricevuto l’illuminazione della legge di Mosè: tuttavia ho con me la mia bellezza. Infatti è dentro di me quella prima creazione <sup><a id="back_note_352" href="Note.html#note_352" title="352" class="noteref">352</a></sup> che è stata fatta in me ad immagine di Dio <sup><a id="back_note_353" href="Note.html#note_353" title="353" class="noteref">353</a></sup>, ed ora avvicinandomi al Verbo di Dio ho ricevuto la mia bellezza. Infatti, anche se per l’oscurità del colore mi paragonate alle tende di Kedar e alle pelli di Salomone, tuttavia anche Kedar discende da Ismaele <sup><a id="back_note_354" href="Note.html#note_354" title="354" class="noteref">354</a></sup>: nacque infatti da questo come secondo figlio, e Ismaele non fu privo della benedizione divina <sup><a id="back_note_355" href="Note.html#note_355" title="355" class="noteref">355</a></sup>. E mi paragonate anche alle pelli di Salomone, che non sono altro che le pelli della tenda di Dio <sup><a id="back_note_356" href="Note.html#note_356" title="356" class="noteref">356</a></sup>: perciò mi meraviglio che voi, figlie di Gerusalemme, mi vogliate rinfacciare la nerezza del colore. Come non ricordate ciò che sta scritto nella vostra legge, cioè ciò che successe a Maria, che calunniò Mosè perché aveva preso in moglie una nera etiope? <sup><a id="back_note_357" href="Note.html#note_357" title="357" class="noteref">357</a></sup>. Come potete ignorare che ora in me si è avverata e realizzata la prefigurazione di quella immagine? Sono io quella etiope, certo nera per la bassa condizione della stirpe, ma bella per la penitenza e la fede. Infatti ho accolto in me il Figlio di Dio, ho ricevuto il Verbo diventato carne <sup><a id="back_note_358" href="Note.html#note_358" title="358" class="noteref">358</a></sup>. Mi sono accostata a lui, ch’è l’immagine di Dio, il primogenito di tutta la creazione <sup><a id="back_note_359" href="Note.html#note_359" title="359" class="noteref">359</a></sup>, ch’è splendore riflesso della gloria e della sostanza di Dio <sup><a id="back_note_360" href="Note.html#note_360" title="360" class="noteref">360</a></sup>, e sono diventata bella. Perciò, perché tu insulti chi si converte dal peccato, il che è vietato dalla legge? <sup><a id="back_note_361" href="Note.html#note_361" title="361" class="noteref">361</a></sup>. Come ti vanti della legge tu che non osservi la legge? <sup><a id="back_note_362" href="Note.html#note_362" title="362" class="noteref">362</a></sup>. Ma poiché siamo a questo punto, in cui la chiesa ch’è venuta dai pagani dice di esser nera e bella, benché sia lungo e faticoso radunare i passi della Scrittura in cui in qualche modo è anticipata la figura di questo mistero, tuttavia mi sembra opportuno non tralasciare del tutto questo argomento ma richiamarlo in breve alla mente <sup><a id="back_note_363" href="Note.html#note_363" title="363" class="noteref">363</a></sup>. Innanzitutto nel libro dei <i>Numeri</i> così è scritto della etiope: <i>E parlarono Maria e Aronne e calunniarono Mosè a causa della donna etiope che aveva preso per moglie, e dissero:</i> <i>Forse solo a Mosè ha parlato il Signore? non ha parlato anche a noi?</i> <sup><a id="back_note_364" href="Note.html#note_364" title="364" class="noteref">364</a></sup>. E nel terzo libro dei <i>Re</i> così è scritto della regina di Saba, che venne dai confini della terra per ascoltare la sapienza di Salomone <sup><a id="back_note_365" href="Note.html#note_365" title="365" class="noteref">365</a></sup>: <i>La regina di Saba udì il nome di Salomone e il nome del Signore e venne a tentarlo con enigmi. Venne a Gerusalemme con grande apparato, con cammelli che portavano aromi e molto oro e pietre preziose. Si recò da Salomone e gli disse tutto ciò che aveva in cuor suo. E Salomone le spiegò tutte le sue parole, e non ci fu parola che il re abbia omesso e non spiegato. La regina di Saba vide tutta la prudenza di Salomone, la casa che si era costruito, i cibi di Salomone, il posto dove stavano i servi, la serie dei suoi ministri, e le sue vesti, i suoi coppieri, i sacrifici che offriva nella casa di Dio, e fu presa da stupore. Allora così parlò a re Salomone: È vera la fama che mi giunse nella mia terra circa le tue parole e la tua prudenza. Io non credetti a chi mi riferiva finché non sono venuta io stessa e i miei occhi non hanno visto; ed ecco, ciò che mi è stato riferito non era neppure la metà. Infatti hai aggiunto molto, oltre a ciò che avevo udito nella mia terra. Beate le tue donne, beati questi servi che stanno sempre al tuo cospetto e ascoltano tutta la tua sapienza. Sia benedetto il Signore Dio tuo, che ti ha dato il trono d’Israele! Infatti, poiché Dio ha amato Israele e ha voluto che rimanesse in eterno, ha posto te come re su di loro, affinché amministrassi il diritto con giustizia e li giudicassi. Dette a Salomone 120 talenti d’oro e molti aromi e pietre preziose; mai erano venuti tali aromi né in tanta quantità quali quelli che dette la regina di Saba al re Salomone</i> <sup><a id="back_note_366" href="Note.html#note_366" title="366" class="noteref">366</a></sup>.</p>

  <p class="normal">Ho voluto riportare questa storia con una certa ampiezza e inserirla in questa trattazione perché essa si adatta così bene alla figura della chiesa ch’è venuta a Cristo dai pagani, che lo stesso Signore nei Vangeli ha ricordato questa regina, dicendo ch’essa era venuta dai confini della terra per ascoltare la sapienza di Salomone <sup><a id="back_note_367" href="Note.html#note_367" title="367" class="noteref">367</a></sup>. La definisce regina dell’Austro perché l’Etiopia sta dalla parte dell’Austro, e dice ch’era venuta dai confini della terra, perché l’Etiopia è situata all’estremità. Troviamo che anche Giuseppe (Flavio) nella sua storia <sup><a id="back_note_368" href="Note.html#note_368" title="368" class="noteref">368</a></sup> ha ricordato questa regina, aggiungendo anche che, dopo che essa andò via da Salomone, il re Cambise ammirò la sua sapienza, che certo aveva appreso dalla dottrina di Salomone, e le dette il nome di Meroe. Riferisce anche ch’essa regnò non solo sull’Etiopia ma anche sull’Egitto. Aggiungiamo ancora ciò che su questo argomento è contenuto nel <i>LXVII salmo</i>. Lì è detto: <i>Disperderai i popoli che desiderano guerre; verranno messaggeri dall’Egitto; l’Etiopia si affretterà a tendere la mano a Dio. Regni della terra, innalzate un canto a Dio, un inno al Signore <sup><a id="back_note_369" href="Note.html#note_369" title="369" class="noteref">369</a></sup>.</i> In quarto luogo, sempre sullo stesso concetto sta scritto così nel profeta Sofonia: <i>Perciò attendimi, dice il Signore, nel giorno in cui mi leverò di nuovo ad accusare, perché ho decretato di riunire i popoli, di prendere i re ed effondere su di loro tutta l’ira della mia indignazione: infatti tutta la terra sarà consumata dal fuoco della mia collera. Ecco, allora purificherò nei popoli la lingua per la sua generazione, perché tutti invochino il nome del Signore e gli prestino servizio. Dall’altra riva del fiume d’Etiopia prenderò quelli che sono dispersi, e a me recheranno sacrifici. In quel giorno, Saba, non avrai ad arrossire per tutte le tue malefatte con le quali hai empiamente agito verso di me</i> <sup><a id="back_note_370" href="Note.html#note_370" title="370" class="noteref">370</a></sup>. E in Geremia è scritto: <i>I capi del popolo d’Israele fecero gettare Geremia nella cisterna di Malchia, il figlio del re, la quale si trovava nel carcere. Lo calarono con funi e nella cisterna non c’era acqua ma fango ed egli giaceva nel fango. Allora Ebed-Melec, un eunuco etiope che stava nella reggia, a sentire che avevano gettato Geremia nella cisterna, parlò così al re: Signore re, questi uomini hanno fatto male tutto ciò che hanno fatto al profeta Geremia, poiché lo hanno gettato nella cisterna, e lì morirà di fame, perché non c’è più pane in città. E il re dette ordine all’etiope Ebed-Melec con queste parole: Prendi di qui trenta uomini e portalo fuori dalla cisterna, perché non muoia li.</i> A che aggiungere altro? Fu l’etiope Ebed-Melec che fece uscire Geremia dalla cisterna <sup><a id="back_note_371" href="Note.html#note_371" title="371" class="noteref">371</a></sup>. E poco dopo: <i>Il Signore parlò a Geremia con queste parole: Va’ e parla così all’etiope Ebed-Melec: così ha detto il Signore Dio d’Israele: Ecco io porto a compimento le mie parole su questa città in male e non in bene. Ma in quel giorno ti salverò e non ti consegnerò nelle mani degli uomini la cui vista ti riempie di timore. Così ti salverò, e non cadrai sotto la spada ma la tua vita sarà salva perché hai avuto fiducia in me, dice il Signore</i> <sup><a id="back_note_372" href="Note.html#note_372" title="372" class="noteref">372</a></sup>. Ecco i passi che ora mi sono venuti in mente dalle sacre Scritture, dai quali mi sembra che sia confermato il significato interiore del versetto del Cantico di cui ci stiamo occupando e che dice: <i>Sono scura </i>(oppure<i> nera</i>)<i> e bella, figlie di Gerusalemme, come le tende di Kedar e come le pelli di Salomone</i> <sup><a id="back_note_373" href="Note.html#note_373" title="373" class="noteref">373</a></sup>.</p>

  <p class="normal">Vediamo perciò che nei <i>Numeri</i> Mosè prende una moglie etiope, cioè scura o nera, a causa della quale Maria e Aronne lo calunniano e pieni d’indignazione dicono: <i>Che forse solo a Mosè ha parlato il Signore? non ha parlato anche a noi?</i> <sup><a id="back_note_374" href="Note.html#note_374" title="374" class="noteref">374</a></sup>. In questo punto, se osservi attentamente, ti accorgi che il senso letterale non presenta significato logicamente conseguente <sup><a id="back_note_375" href="Note.html#note_375" title="375" class="noteref">375</a></sup>. Infatti come s’accorda con la situazione il fatto che i due, indignati a causa della moglie etiope, dicano: <i>Che forse solo a Mosè ha parlato il Signore? non ha parlato anche a noi?</i> Se quello infatti era il motivo dell’indignazione, essi avrebbero dovuto dire: Tu, o Mosè, non avresti dovuto prendere una moglie etiope e della razza di Cam, ma piuttosto della tua stirpe e della casa di Levi. Invece non dicono nulla di ciò e parlano così: <i>Che forse solo a Mosè ha parlato il Signore? non ha parlato anche a noi?</i> Perciò mi sembra che in questo punto si debba piuttosto intendere ciò ch’è accaduto secondo il significato spirituale e notare che Mosè, cioè la legge spirituale <sup><a id="back_note_376" href="Note.html#note_376" title="376" class="noteref">376</a></sup>, passa già alle nozze e all’unione con la chiesa formata dai pagani; e Maria e Aronne, che rappresentavano la sinagoga abbandonata e il sacerdozio carnale, vedendo che il regno era stato tolto a loro e dato ad un popolo che lo faceva fruttificare, dicono: <i>Che forse solo a Mosè ha parlato il Signore? non ha parlato anche a noi?</i> Infatti Mosè stesso, della cui fede e pazienza vengono riferite tante e tanto stupende opere, pure non fu mai tanto esaltato e lodato da Dio quanto ora, allorché prende la moglie etiope. Ora si dice di lui: <i>Mosè, uomo mansueto molto più di tutti gli altri uomini che sono sulla terra</i> <sup><a id="back_note_377" href="Note.html#note_377" title="377" class="noteref">377</a></sup>. Ora il Signore dice di lui anche questo: <i>Se ci sarà fra voi un profeta, gli parlerò in visioni o in sogni. Non così come al mio servo Mosè, che in tutta la mia casa è fedele: a lui parlerò faccia a faccia, nell’evidenza e non per enigmi, ed egli ha visto la gloria del Signore: perché non avete avuto timore a calunniare il mio servo Mosè?</i> <sup><a id="back_note_378" href="Note.html#note_378" title="378" class="noteref">378</a></sup>. Tutto ciò Mosè meritò di ascoltare da parte di Dio grazie al matrimonio con la donna etiope. Ma di questo argomento abbiamo trattato più a fondo commentando il libro dei <i>Numeri</i>: se qualcuno ritiene utile conoscere quella trattazione, cerchi quel commentario. Ora è sufficiente trar prova da questo testo che la sposa nera e bella è la stessa persona della donna etiope che Mosè, cioè la legge spirituale che senza dubbio è il Verbo di Dio e Cristo <sup><a id="back_note_379" href="Note.html#note_379" title="379" class="noteref">379</a></sup>, prende in matrimonio, benché la calunnino e la oltraggino le figlie di Gerusalemme, cioè quel popolo con i suoi sacerdoti.</p>

  <p class="normal">Esaminiamo ora anche il passo che abbiamo addotto dal terzo libro dei <i>Re</i> e che riguarda la regina di Saba, anch’essa una etiope cui nei Vangeli il Signore rende testimonianza, dicendo che <i>essa verrà nel giorno del giudizio con gli uomini di questa generazione incredula e li condannerà, perché venne dai confini della terra per ascoltare la sapienza di Salomone, e aggiunge: e qui è più di Salomone</i> <sup><a id="back_note_380" href="Note.html#note_380" title="380" class="noteref">380</a></sup>, insegnando con questo che la verità vale più dei simboli della verità. Venne pertanto anche lei, cioè, secondo il simbolo ch’essa rappresenta, venne la chiesa dei pagani ad ascoltare la sapienza del vero Salomone e del vero e pacifico Signore nostro Gesù Cristo <sup><a id="back_note_381" href="Note.html#note_381" title="381" class="noteref">381</a></sup>. Venne anch’essa innanzitutto per tentarlo con enigmi e questioni <sup><a id="back_note_382" href="Note.html#note_382" title="382" class="noteref">382</a></sup>, che prima le risultavano insolubili; e da lui vengono risolti i suoi dubbi sulla conoscenza del vero Dio, sulle creature del mondo, sull’immortalità dell’anima e sul giudizio futuro, questioni che presso di lei e i suoi dottori, cioè i filosofi pagani, rimanevano sempre dubbie e incerte. Così venne a Gerusalemme, cioè alla visione della pace, con gran gente e molto apparato: non venne infatti con un solo popolo, come prima la sinagoga aveva compreso i soli Ebrei, ma venne con tutti i popoli del mondo, recando anche doni degni di Cristo, soavi profumi, cioè opere buone che s’innalzano a Dio con odore soave. Venne anche piena d’oro, cioè dotata delle opinioni e delle discipline razionali, che aveva acquistato anche prima della fede per mezzo della istruzione generale scolastica. Portò anche pietre preziose, che possiamo interpretare ornamento dei costumi. Con questo apparato va a Cristo, al re pacifico, e gli apre il suo cuore, cioè con la confessione e la penitenza dei precedenti peccati, e <i>gli disse tutto ciò che aveva in cuor suo</i> <sup><a id="back_note_383" href="Note.html#note_383" title="383" class="noteref">383</a></sup>, per cui anche Cristo, ch’è la nostra pace <sup><a id="back_note_384" href="Note.html#note_384" title="384" class="noteref">384</a></sup>, <i>le spiegò tutte le sue parole, e non ci fu parola che il re abbia omesso e non spiegato</i> <sup><a id="back_note_385" href="Note.html#note_385" title="385" class="noteref">385</a></sup>. Infatti, allorché ormai si avvicina il tempo della passione, così egli parla a lei, cioè ai suoi discepoli prediletti: <i>Ormai non vi chiamerò più servi ma amici, perché il servo non sa ciò che fa il suo padrone. Invece io vi ho comunicato tutto ciò che ho udito dal Padre mio</i> <sup><a id="back_note_386" href="Note.html#note_386" title="386" class="noteref">386</a></sup>. Così si compie ciò ch’era stato detto, che non ci fu parola che il re pacifico non abbia spiegato alla regina di Saba, cioè alla chiesa formata dai pagani.</p>

  <p class="normal">Se poi tu osservi l’organizzazione della chiesa e i suoi ordinamenti, comprenderai in che modo la regina abbia ammirato tutta la prudenza di Salomone <sup><a id="back_note_387" href="Note.html#note_387" title="387" class="noteref">387</a></sup>. Considera anche perché la Scrittura non abbia detto “tutta la sapienza”, ma <i>tutta la prudenza</i> di Salomone: infatti i dotti affermano che si deve intendere prudenza riguardo alle cose umane, sapienza riguardo alle cose divine. Per questo forse la chiesa ammira per ora la prudenza di Cristo, finché è in terra e si trova fra gli uomini; ma <i>allorché verrà ciò ch’è perfetto</i> <sup><a id="back_note_388" href="Note.html#note_388" title="388" class="noteref">388</a></sup> e la chiesa sarà stata trasportata dalla terra al cielo, allora essa vedrà tutta la sapienza di Cristo, allorché potrà osservare ogni cosa non più come attraverso uno specchio e per enigmi ma a faccia a faccia <sup><a id="back_note_389" href="Note.html#note_389" title="389" class="noteref">389</a></sup>. <i>La regina vide anche il palazzo che si era costruito</i> <sup><a id="back_note_390" href="Note.html#note_390" title="390" class="noteref">390</a></sup>, cioè il mistero della sua incarnazione: questa è infatti la casa che si edificò la sapienza <sup><a id="back_note_391" href="Note.html#note_391" title="391" class="noteref">391</a></sup>. <i>Vide anche i cibi di Salomone</i> <sup><a id="back_note_392" href="Note.html#note_392" title="392" class="noteref">392</a></sup>, quelli credo, dei quali diceva: <i>Mio cibo è fare la volontà di colui che mi ha mandato e portare a termine la sua opera</i> <sup><a id="back_note_393" href="Note.html#note_393" title="393" class="noteref">393</a></sup>. <i>Vide il posto dove stavano i suoi servi</i> <sup><a id="back_note_394" href="Note.html#note_394" title="394" class="noteref">394</a></sup> può indicare — credo — l’ordinamento ecclesiastico che è formato dall’episcopato e dal presbiterato. <i>Vide anche la serie</i> (o <i>i posti</i>) <i>dei suoi ministri</i> <sup><a id="back_note_395" href="Note.html#note_395" title="395" class="noteref">395</a></sup> si riferisce, a mio parere, all’ordine dei diaconi che assistono all’ufficio divino. E vide le sue vesti <sup><a id="back_note_396" href="Note.html#note_396" title="396" class="noteref">396</a></sup>, quelle, credo, delle quali egli riveste coloro dei quali è detto: <i>Quanti di voi infatti siete stati battezzati in Cristo avete rivestito Cristo</i> <sup><a id="back_note_397" href="Note.html#note_397" title="397" class="noteref">397</a></sup>. Anche <i>i suoi coppieri</i> <sup><a id="back_note_398" href="Note.html#note_398" title="398" class="noteref">398</a></sup>: ritengo che siano indicati i dottori che versano da bere ai popoli la parola di Dio e la sua dottrina, come un vino che allieti i cuori degli ascoltatori <sup><a id="back_note_399" href="Note.html#note_399" title="399" class="noteref">399</a></sup>. <i>Vide anche i suoi sacrifici</i> <sup><a id="back_note_400" href="Note.html#note_400" title="400" class="noteref">400</a></sup>, senza dubbio le liturgie delle preghiere e delle suppliche. Allorché vide tutto ciò nella casa del re pacifico, cioè di Cristo, quella donna nera e bella fu presa da stupore e gli disse: <i>È vera la fama che mi giunse nelle mie terre sulle tue parole e la tua prudenza</i> <sup><a id="back_note_401" href="Note.html#note_401" title="401" class="noteref">401</a></sup>: grazie alla tua parola, che ho conosciuto essere il vero Verbo, sono venuta a te. Infatti tutte le parole che mi venivano dette e che ascoltavo allorché ero nella mia terra, cioè da parte dei dottori del mondo e dei filosofi, non erano vere. Solo vera è la parola ch’è in te.</p>

  <p class="normal">Ma forse sarà opportuno esaminare come mai la regina dica al re: <i>Non ho creduto a chi mi riferiva di te</i> <sup><a id="back_note_402" href="Note.html#note_402" title="402" class="noteref">402</a></sup>, dal momento che non sarebbe neanche venuta a Cristo, se non avesse creduto. Guarda se possiamo risolvere così questa difficoltà che ci si propone. <i>Non ho creduto</i> – dice — <i>a quelli che mi parlavano</i>: cioè, non ho diretto la mia fede a quelli che mi hanno parlato di te, ma a te, cioè ho creduto non agli uomini, ma a te, Dio <sup><a id="back_note_403" href="Note.html#note_403" title="403" class="noteref">403</a></sup>. Grazie a quelli ho ascoltato, poi sono venuta a te e ho creduto in te, presso cui i miei occhi videro molto più di quello che mi veniva annunziato. In realtà, infatti, allorché questa donna nera e bella sarà giunta nella Gerusalemme celeste <sup><a id="back_note_404" href="Note.html#note_404" title="404" class="noteref">404</a></sup> e sarà entrata nella visione della pace, vedrà cose molto più numerose e meravigliose di quelle che le sono state annunziate ora. Infatti ora vede come attraverso uno specchio e per enigmi; allora invece vedrà faccia a faccia, allorché conseguirà ciò che occhio non ha visto né orecchio ha ascoltato e che non è salito al cuore dell’uomo <sup><a id="back_note_405" href="Note.html#note_405" title="405" class="noteref">405</a></sup>. Allora si accorgerà che neppure la metà <sup><a id="back_note_406" href="Note.html#note_406" title="406" class="noteref">406</a></sup> era ciò che aveva udito in questa sua terra. Perciò sono <i>beate le donne</i> <sup><a id="back_note_407" href="Note.html#note_407" title="407" class="noteref">407</a></sup> di Salomone, senza dubbio le anime che diventano partecipi del Verbo di Dio e della sua pace; <i>beati i suoi servi, che stanno sempre al suo cospetto</i> <sup><a id="back_note_408" href="Note.html#note_408" title="408" class="noteref">408</a></sup>: non quelli che talvolta stanno, talvolta non stanno al suo cospetto, ma quelli che sempre e senza interruzione <sup><a id="back_note_409" href="Note.html#note_409" title="409" class="noteref">409</a></sup> stanno al cospetto del Verbo di Dio sono veramente beati. Tale era quella Maria che sedeva presso i piedi di Gesù e lo ascoltava, cui rese testimonianza proprio il Signore dicendo a Marta: <i>Maria ha scelto la parte migliore, che non le sarà tolta</i> <sup><a id="back_note_410" href="Note.html#note_410" title="410" class="noteref">410</a></sup>. Questa donna nera e bella dice ancora: <i>Benedetto il Signore, che ti ha voluto dare il trono d’Israele</i> <sup><a id="back_note_411" href="Note.html#note_411" title="411" class="noteref">411</a></sup>. Poiché infatti il Signore veramente ha amato Israele ed ha voluto che rimanesse in eterno, ti ha posto re su di esso. Quale re? Pacifico, senza dubbio. Cristo infatti è <i>la nostra pace, che degli uni e degli altri ha fatto una cosa sola e ha distrutto la barriera che li divideva <sup><a id="back_note_412" href="Note.html#note_412" title="412" class="noteref">412</a></sup></i>. Dopo tutto ciò la regina di Saba <i>dette 120 talenti d’oro al re Salomone</i> <sup><a id="back_note_413" href="Note.html#note_413" title="413" class="noteref">413</a></sup>. Il numero 120 fu consacrato alla vita di quegli uomini che vissero al tempo di Noè, ai quali fu concesso questo spazio di tempo per indurli alla penitenza <sup><a id="back_note_414" href="Note.html#note_414" title="414" class="noteref">414</a></sup>. Questo fu anche il numero degli anni e della vita di Mosè <sup><a id="back_note_415" href="Note.html#note_415" title="415" class="noteref">415</a></sup>. Perciò la chiesa nel peso e nell’apparenza dell’oro non soltanto offre a Cristo la moltitudine dei suoi sentimenti e dei suoi pensieri, ma per mezzo di questo numero, che abbraccia gli anni della vita di Mosè, indica anche che i suoi sentimenti sono consacrati alla legge di Dio. Offre anche dolcezze di profumi <sup><a id="back_note_416" href="Note.html#note_416" title="416" class="noteref">416</a></sup>, quali e quanti mai erano giunti. Intendi in questo o le preghiere o le opere di misericordia. Mai infatti aveva pregato così rettamente come ora, dopo che si è accostata a Cristo, né aveva operato con tanta pietà come quando ha imparato a compiere il bene non alla presenza degli uomini, ma alla presenza del Padre, che vede nel segreto e ricompenserà apertamente <sup><a id="back_note_417" href="Note.html#note_417" title="417" class="noteref">417</a></sup>. Ma sarebbe troppo lungo cercare in altri contesti tutti quei passi che potrebbero essere addotti a sostegno di questo. Perciò siano sufficienti queste considerazioni intorno al terzo libro dei <i>Re</i>.</p>

  <p class="normal">Osserviamo qualcosa anche intorno al passo che abbiamo addotto dal <i>LXVII salmo</i>, dove è detto: <i>L’Etiopia si affretterà a tendere le mani a Dio</i> <sup><a id="back_note_418" href="Note.html#note_418" title="418" class="noteref">418</a></sup>. Se tu osservi in che modo dal peccato d’Israele sia derivata la salvezza ai pagani e come la caduta di quello abbia aperto ai pagani la via per entrare <sup><a id="back_note_419" href="Note.html#note_419" title="419" class="noteref">419</a></sup>, ti accorgerai in che modo la mano dell’Etiopia, cioè il popolo dei pagani, si sia affrettato e abbia preceduto presso Dio coloro ai quali per primi erano state date le parole di Dio. In questo si realizza il significato di <i>L’Etiopia si affretterà a tendere le mani a Dio</i>, e la donna nera diventa bella, anche se non vogliono, anche se l’invidiano e la calunniano le figlie di Gerusalemme. Anche la testimonianza profetica che abbiamo addotto, in cui il Signore ha preso quelli che vengono dai luoghi che stanno dall’altra riva del fiume degli Etiopi e recano sacrifici a Dio <sup><a id="back_note_420" href="Note.html#note_420" title="420" class="noteref">420</a></sup>, ritengo che debba intendersi secondo lo stesso senso. È detto infatti che sta sull’altra riva del fiume d’Etiopia colui ch’è annerito dai troppi e sovrabbondanti peccati e, cosparso del nero colore della malvagità, è diventato nero e tenebroso. Tuttavia nemmeno costoro respinge il Signore: ma tutti coloro che offrono a Dio sacrifici di spirito addolorato e di cuore umiliato <sup><a id="back_note_421" href="Note.html#note_421" title="421" class="noteref">421</a></sup>, cioè coloro che si sono volti a lui grazie alla confessione e alla penitenza, non vengono respinti da lui. Così infatti dice il pacifico Signore nostro: <i>Io non respingo chi viene a me</i> <sup><a id="back_note_422" href="Note.html#note_422" title="422" class="noteref">422</a></sup>. Il fatto che pure quelli che stanno sull’altra sponda del fiume degli Etiopi verranno al Signore recando sacrifici, può sembrar detto anche in riferimento a coloro i quali, dopo che sarà entrata la totalità dei pagani, ch’è paragonata ai fiumi d’Etiopia, verranno anch’essi, e allora tutto Israele sarà salvato <sup><a id="back_note_423" href="Note.html#note_423" title="423" class="noteref">423</a></sup>. È detto ch’essi stanno sull’altra sponda del fiume degli Etiopi quasi che stiano indietro, al di là di questi spazi nei quali corre e si diffonde la salvezza dei pagani. Allora sarà realizzato ciò ch’è detto: <i>In quel giorno non avrai ad arrossire</i>, tutto Israele, <i>per le tue malefatte con le quali hai empiamente agito verso di me</i> <sup><a id="back_note_424" href="Note.html#note_424" title="424" class="noteref">424</a></sup>.</p>

  <p class="normal">Resta che spieghiamo la testimonianza che abbiamo addotto da Geremia, in cui Ebed-Melec, che pure era un eunuco etiope, avendo appreso che Geremia era stato gettato nella cisterna dai capi del popolo, lo trae fuori di lì <sup><a id="back_note_425" href="Note.html#note_425" title="425" class="noteref">425</a></sup>. Non sembrerà fuor di luogo se dico che questo uomo straniero e di gente oscura e degenere, cioè la gente pagana, conduce fuori colui che i capi d’Israele avevano condannato e gettato nella cisterna della morte, credendo cioè ch’egli era risorto dai morti e con la sua fede richiama e riconduce fuori dell’inferno colui che quelli avevano messo a morte <sup><a id="back_note_426" href="Note.html#note_426" title="426" class="noteref">426</a></sup>. Questo etiope è detto anche eunuco, credo perché si era castrato per il regno di Dio <sup><a id="back_note_427" href="Note.html#note_427" title="427" class="noteref">427</a></sup> o anche perché non aveva in sé seme di malvagità. È servo del re perché il servo sapiente comanda sui padroni stolti <sup><a id="back_note_428" href="Note.html#note_428" title="428" class="noteref">428</a></sup>: infatti Ebed-Melec significa servo dei re. Perciò il Signore abbandona il popolo d’Israele a causa dei suoi peccati, si rivolge all’etiope, a lui manda il profeta e gli dice: <i>Ecco, io porto a compimento le mie parole su questa città in male e non in bene. Ma in quel giorno ti salverò e non ti consegnerò nelle mani degli uomini ma ti salverò</i> <sup><a id="back_note_429" href="Note.html#note_429" title="429" class="noteref">429</a></sup>. Motivo della salvezza è per lui il fatto che ha tirato fuori il profeta dalla cisterna: cioè, grazie alla sua fede per la quale crede che Cristo è resuscitato dai morti, sembra che lo abbia tirato fuori dalla cisterna. Quindi ha moltissime testimonianze questa donna scura (o nera) e bella, grazie alle quali può agire con libertà e dire con fiducia alle figlie di Gerusalemme: Sono scura (o nera) come le tende di Kedar, ma sono bella come le pelli di Salomone <sup><a id="back_note_430" href="Note.html#note_430" title="430" class="noteref">430</a></sup>.</p>

  <p class="normal">Non ricordo che alcunché di specifico sia stato scritto sulle pelli di Salomone. Ritengo che esse possano essere riferite alla sua gloria, della quale il Salvatore dice: <i>Neppure Salomone in tutta la sua gloria fu vestito come uno di questi</i> <sup><a id="back_note_431" href="Note.html#note_431" title="431" class="noteref">431</a></sup>. D’altra parte troviamo che proprio il nome delle pelli è frequentemente addotto a proposito della tenda della testimonianza, come quando è detto: <i>Farai pelli di peli di capra per ricoprire la tenda della testimonianza, farai undici pelli. La lunghezza di una pelle sarà di undici braccia e la larghezza di quattro braccia, e tutte le pelli saranno della stessa misura. Unirai cinque pelli insieme e sei pelli insieme e ripiegherai la sesta pelle sulla parte frontale della tenda. Farai cinquanta asole sul bordo di una pelle, per mezzo delle quali una pelle si potrà congiungere con l’altra; farai cinquanta cerchietti di bronzo, congiungerai con queste le pelli e sarà un tutt’uno. Piegherai ciò che resta delle pelli: la metà di una pelle dalla parte frontale della tenda, e con l’altra metà che avanza coprirai la parte posteriore della tenda: un braccio da una parte e un braccio dall’altra, di ciò che avanza nella lunghezza delle pelli, e così sarà coperta la tenda dai lati, da una parte e dall’altra</i> <sup><a id="back_note_432" href="Note.html#note_432" title="432" class="noteref">432</a></sup>. Ritengo che proprio queste pelli siano ricordate nel <i>Cantico dei cantici</i>, e son dette essere di Salomone che viene inteso come figura di Cristo apportatore di pace. Così è sua la tenda e tutto ciò che alla tenda si riferisce, soprattutto se consideriamo la tenda che è detta <i>tenda vera, che costruì Dio, non un uomo</i> <sup><a id="back_note_433" href="Note.html#note_433" title="433" class="noteref">433</a></sup>, e il passo ove è detto: <i>Infatti Gesù non è entrato in un santuario fatto da mano di uomini, immagine di quello vero</i> <sup><a id="back_note_434" href="Note.html#note_434" title="434" class="noteref">434</a></sup> . Se perciò la sposa paragona la sua bellezza alle pelli di Salomone, senza dubbio indica la gloria e la bellezza delle pelli che ricoprono la tenda che costruì Dio e non un uomo. Se poi essa ha paragonato con le pelli di Salomone la sua nerezza che veniva oltraggiata dalle figlie di Gerusalemme, le pelli vanno intese in riferimento a questa tenda ch’è immagine della tenda vera, poiché anch’esse sono nere, in quanto intrecciate di peli di capra <sup><a id="back_note_435" href="Note.html#note_435" title="435" class="noteref">435</a></sup>, eppure danno utilità e ornamento alla tenda divina. Quanto poi al fatto che, pur essendo una sola persona che parla, essa si è paragonata per nerezza a più tende di Kedar e pelli di Salomone, dobbiamo intendere nel senso che la persona sembra una sola, tuttavia sono innumerevoli le chiese diffuse per tutta la terra, e immense le riunioni e moltitudini di popoli: anche del regno dei cieli si dice ch’è uno solo, eppure si ricordano molte dimore presso il Padre <sup><a id="back_note_436" href="Note.html#note_436" title="436" class="noteref">436</a></sup>. Si può poi dire anche di ogni singola anima, che dopo moltissimi peccati si converte a penitenza, che essa è nera per i peccati, ma bella per la penitenza e per i frutti della penitenza. Infatti di questa stessa che ora è nera e bella, poiché essa non rimane fino alla fine in questa nerezza, in seguito dicono le figlie di Gerusalemme: <i>Chi è costei che sale, diventata tutta bianca, appoggiata al suo amato?</i> <sup><a id="back_note_437" href="Note.html#note_437" title="437" class="noteref">437</a></sup>.</p>

  <p class="Verso"><i>Non guardatemi: sono diventata scura perché il sole mi ha trascurato </i><sup><a id="back_note_438" href="Note.html#note_438" title="438" class="noteref">438</a></sup> (1, 6)</p>

  <p class="normal">Se sembra bene adattata l’interpretazione che sopra abbiamo proposto circa la donna etiope che fu presa come moglie da Mosè, e la regina di Saba e gli Etiopi che vennero ad ascoltare la sapienza di Salomone, ben a ragione questa donna, ch’è scura (o nera) e bella, sembra render soddisfazione per il colore nero (o scuro) e ne espone la ragione a quelle che l’oltraggiano, in quanto essa non è stata creata tale per natura e dal creatore ma è diventata così accidentalmente.</p>

  <p class="normal"><i>Poiché il sole mi ha trascurato</i> <sup><a id="back_note_439" href="Note.html#note_439" title="439" class="noteref">439</a></sup>. Di qui è chiaro che il discorso non è intorno alla nerezza del corpo, poiché il sole rende una cosa scura e nera allorché l’illumina e non quando la trascura. Infatti riguardo agli Etiopi, che hanno naturale colore nero per ereditarietà di seme carnale, dicono che in quei luoghi il sole brucia con raggi più ardenti, e i corpi, una volta arsi e diventati scuri, restano tali per ereditarietà di un difetto di natura. Invece la nerezza dell’anima è di carattere opposto: infatti tale colore risulta non dalla illuminazione ma dalla trascuratezza del sole, e si acquista non con la nascita bensì con la negligenza. Perciò, come viene assunto con l’ignavia, così viene respinto ed eliminato con l’operosità. Infatti, come sopra ho ricordato, di questa che ora è detta nera, verso la fine del <i>Cantico</i> si dice che, diventata tutta bianca, sale appoggiandosi al suo amato <sup><a id="back_note_440" href="Note.html#note_440" title="440" class="noteref">440</a></sup>. È diventata nera mentre è discesa, ma se avrà cominciato a salire <sup><a id="back_note_441" href="Note.html#note_441" title="441" class="noteref">441</a></sup> e ad appoggiarsi al suo amato e ad aderire a lui e a non separarsi affatto da lui, diventerà tutta bianca e candida e, gettata via tutta la nerezza, rifulgerà circonfusa dallo splendore della vera gloria. Perciò essa dice ora alle figlie di Gerusalemme, rendendo soddisfazione per la sua nerezza: Non crediate, figlie di Gerusalemme, che questa nerezza che vedete sul mio volto, sia naturale, ma sappiate che essa è stata provocata dalla trascuratezza del sole. Il sole di giustizia <sup><a id="back_note_442" href="Note.html#note_442" title="442" class="noteref">442</a></sup>, poiché mi trovò che non stavo ben ritta in piedi, neppure lui diresse diritti su di me i raggi della sua luce. Infatti io sono il popolo dei pagani, che in un primo tempo non rivolsi lo sguardo al sole di giustizia e non stetti ritto davanti al Signore <sup><a id="back_note_443" href="Note.html#note_443" title="443" class="noteref">443</a></sup>: perciò neppure lui rivolse a me il suo sguardo ma mi trascurò; non si fermò accanto a me ma passò oltre. Che la cosa sia così, anche tu che sei chiamato Israele hai già sperimentato coi fatti e ormai puoi comprenderlo e dirlo. Come infatti, mentre io una volta non credevo, tu sei stato scelto e hai ottenuto misericordia, e il sole di giustizia a te ha rivolto lo sguardo e me invece, in quanto disubbidiente e incredulo, trascurò e disprezzò, così ora, dopo che tu sei diventato incredulo e disubbidiente, io spero che a me rivolga lo sguardo il sole di giustizia e mi accordi misericordia.</p>

  <p class="normal">Quanto poi al fatto ch’è reciproca per noi questa trascuratezza da parte del sole, per cui prima io per la disubbidienza sono stato trascurato mentre tu venivi illuminato, e ora invece tu non soltanto sei trascurato dal sole ma addirittura sei diventato cieco, anche se solo parzialmente, ti porto a testimone il magnifico Paolo ben consapevole del celeste segreto, che dice così: <i>Come infatti voi — </i>alludendo certo ai pagani — <i>un tempo non avete creduto in Dio, ora però avete conseguito misericordia a causa dell’incredulità di costoro, così anche costoro ora non hanno creduto a causa della misericordia esercitata a vostro favore, affinché anch’essi possano conseguire misericordia </i><sup><a id="back_note_444" href="Note.html#note_444" title="444" class="noteref">444</a></sup><i>. </i>Ed egli ancora in un altro luogo:<i> Poiché una cecità parziale è toccata ad Israele finché sia subentrata la totalità dei pagani</i> <sup><a id="back_note_445" href="Note.html#note_445" title="445" class="noteref">445</a></sup>. Perciò di qui deriva a me la nerezza che tu oltraggi, perché mi ha trascurato il sole a causa della mia incredulità e disobbedienza. Allorché però starò ritta dinanzi a lui e non obliqua in qualche parte, e non uscirò di strada a destra o a sinistra ma indirizzerò in linea retta i miei passi <sup><a id="back_note_446" href="Note.html#note_446" title="446" class="noteref">446</a></sup>, dirigendomi verso il sole di giustizia nell’osservanza irreprensibile di tutti i suoi precetti <sup><a id="back_note_447" href="Note.html#note_447" title="447" class="noteref">447</a></sup>, allora anche lui dirigerà su di me i suoi sguardi in linea retta e non ci sarà alcuna deviazione né alcun motivo di trascuratezza. Allora mi saranno resi la mia luce e il mio splendore, e a tal punto sarà allontanata da me questa nerezza da voi ora oltraggiata, che io meriterò anche di essere chiamata luce del mondo <sup><a id="back_note_448" href="Note.html#note_448" title="448" class="noteref">448</a></sup>. Perciò questo sole visibile brucia e rende scuri i corpi sui quali è collocato in posizione diretta; invece i corpi che sono collocati lontani da questa posizione e un po’ distanti, li mantiene nella loro bianchezza e non li brucia affatto, ma li illumina. Invece questo sole spirituale, ch’è sole di giustizia e reca nelle penne la salvezza <sup><a id="back_note_449" href="Note.html#note_449" title="449" class="noteref">449</a></sup>, al contrario illumina e circonda di piena luce coloro che avrà trovato retti di cuore e collocati in linea retta rispetto alla sua luce; coloro invece che vanno trasversalmente rispetto a lui <sup><a id="back_note_450" href="Note.html#note_450" title="450" class="noteref">450</a></sup>, necessariamente anche lui di traverso non tanto li illumina quanto li trascura: questo capita loro a causa della loro incostanza e instabilità. Come infatti coloro che son distorti possono accogliere ciò ch’è retto? Così, se tu adatti una riga diritta ad un legno ricurvo, grazie alla riga sarà messa in luce l’irregolarità del legno, ma non è la riga ch’è stata causa di tale irregolarità per il legno.</p>

  <p class="normal">Perciò bisogna affrettarsi verso le vie diritte e stare nei sentieri delle virtù, per evitare che il sole di giustizia, che incede in linea retta, trovandoci distorti e di traverso, ci trascuri e noi diventiamo neri. Infatti di quanto non saremo idonei alla sua luce, di tanto daremo spazio alle tenebre e alla nerezza. Questo sole infatti <i>è luce vera, che illumina ogni uomo che viene in questo mondo, e che stava nel mondo, e il mondo è</i> <i>stato fatto per suo mezzo</i> <sup><a id="back_note_451" href="Note.html#note_451" title="451" class="noteref">451</a></sup>. Infatti il mondo non è stato fatto per mezzo di questa luce visibile, ch’è essa stessa parte del mondo, ma per mezzo di quella luce vera, della quale si dice che ci trascura se noi ci saremmo diretti trasversalmente. Infatti, se noi ci dirigiamo di traverso, anche lui in qualche modo si dirige di traverso, com’è scritto nelle maledizioni del Levitico: <i>Se vi sarete diretti verso di me in maniera distorta e non avrete voluto obbedirmi, vi aggiungerò sette percosse;</i> e poco dopo: <i>Se non vi sarete corretti ma vi sarete diretti in maniera distorta verso di me, anch’io mi dirigerò in maniera distorta verso di voi (</i>o, come leggiamo in altri esemplari:<i> Se vi sarete diretti obliquamente verso di me, anch’io mi dirigerò obliquamente verso di voi)</i>. E ancora dopo un po’ dice alla fine: <i>Poiché si sono comportati obliquamente al mio cospetto, anch’io mi comporterò obliquamente con loro nella mia ira</i> <sup><a id="back_note_452" href="Note.html#note_452" title="452" class="noteref">452</a></sup>. Abbiamo addotto tali passi per dimostrare in che modo si dica che il sole disprezza, cioè manda i suoi raggi obliquamente. È risultato chiaro ch’egli trascura e si comporta in maniera distorta e obliqua con coloro che si comportano in maniera obliqua con lui.</p>

  <p class="normal">Ma cerchiamo di approfondire questo punto ch’è stato richiamato dal passo che stiamo esaminando, cioè che duplice sembra essere la facoltà del sole, una con la quale illumina, l’altra con la quale brucia; e a seconda delle cose e delle materie che sono soggette alla sua azione o illumina qualcosa con la luce o brucia e indurisce qualche altra cosa con il calore. Forse sulla base di questo concetto si dirà che Dio ha indurito il cuore del Faraone <sup><a id="back_note_453" href="Note.html#note_453" title="453" class="noteref">453</a></sup>, in quanto tale era stata la materia del suo cuore che esso sentiva la presenza del sole di giustizia non per la facoltà che quello ha di illuminare, ma piuttosto per quella che ha di bruciare e indurire: e ciò senza dubbio poiché anche lui affliggeva la vita degli Ebrei con opere faticose e li logorava facendoli lavorare con l’argilla e i mattoni <sup><a id="back_note_454" href="Note.html#note_454" title="454" class="noteref">454</a></sup>. Certo in armonia con quel che pensava, il suo cuore era argilloso e fangoso <sup><a id="back_note_455" href="Note.html#note_455" title="455" class="noteref">455</a></sup>. E come questo sole visibile secca e indurisce l’argilla, così il sole di giustizia con gli stessi raggi con i quali illuminava il popolo d’Israele, induriva il cuore del Faraone, in cui c’erano argillosi pensieri, a causa della stessa qualità dei suoi sentimenti. Che la cosa sia così e che il servo di Dio ispirato dallo Spirito Santo non ha scritto una storia comune, come può sembrare agli uomini, lo dimostra anche il fatto che, dove è detto che gemettero i figli d’Israele, non è detto che gemettero a causa dell’argilla o dei mattoni o della paglia, ma a causa delle loro opere. E ancora, quando il testo dice: E salì a Dio il loro grido, non aggiunge: dall’argilla o dai mattoni, ma ancora: dalle loro opere: perciò aggiunge: il Signore prestò ascolto al loro gemito <sup><a id="back_note_456" href="Note.html#note_456" title="456" class="noteref">456</a></sup>: infatti egli non esaudisce il gemito di coloro che non gridano a lui con le loro opere. Per proporre queste osservazioni abbiamo fatto una digressione: tuttavia, spinti dall’opportunità del contesto abbiamo giudicato non doverle omettere, soprattutto perché presentano qualcosa di simile a ciò che dice costei, ch’è diventata scura perché il sole l’ha trascurata; e questo avviene quando precede la causa ch’è data dal peccato, e uno è annerito e bruciato dal sole quando sussiste la materia del peccato. Quando invece non è peccato, del sole si dice che non brucia né annerisce, come riguardo al giusto così si esprime il salmo: <i>Il sole non ti brucerà di giorno né la luna di notte</i> <sup><a id="back_note_457" href="Note.html#note_457" title="457" class="noteref">457</a></sup>. Vedi perciò che il sole non brucia mai i santi, in cui non è motivo di peccato. Infatti, come abbiamo detto, duplice è la facoltà del sole: illumina i giusti, invece non illumina ma brucia i peccatori, perché essi odiano la luce in quanto agiscono male <sup><a id="back_note_458" href="Note.html#note_458" title="458" class="noteref">458</a></sup>. Per questo il Dio nostro è detto fuoco che consuma<sup><a id="back_note_459" href="Note.html#note_459" title="459" class="noteref">459</a></sup>, e nondimeno luce in cui non sono tenebre <sup><a id="back_note_460" href="Note.html#note_460" title="460" class="noteref">460</a></sup>. Diventa luce per i giusti e fuoco per i peccatori, per bruciare tutto ciò che nella loro anima avrà trovato di fragile e corruttibile <sup><a id="back_note_461" href="Note.html#note_461" title="461" class="noteref">461</a></sup>. D’altra parte, se vorrai cercare pure tu, troverai in abbondanza passi della Scrittura in cui con sole e fuoco viene indicato non questo visibile ma quello invisibile e spirituale.</p>

  <p class="Verso"><i>I figli di mia madre hanno combattuto dentro di me; mi hanno posto a custodia delle vigne; ma io non ho custodito la mia vigna </i>(1, 6)</p>

  <p class="normal">Ancora costei, ch’è scura per i precedenti peccati ma bella per la fede e la conversione, dice queste parole affermando che i figli di sua madre hanno combattuto dentro di lei ma non contro di lei, e dopo questa guerra che hanno combattuto dentro di lei, l’hanno posta a custodia delle vigne, non di una ma di molte. Aggiunge anche che, oltre le vigne a custodia delle quali è stata posta dai figli di sua madre, essa aveva un’altra vigna propria, che non ha custodito. Questa la trama dell’azione drammatica proposta.</p>

  <p class="normal">Ma cerchiamo ora chi sia la madre di questa sposa che parla così, chi gli altri suoi figli che hanno combattuto in lei e, finita la guerra, le hanno affidato vigne da custodire, quasi che essa non le avrebbe potute conservare se quelli non avessero combattuto. Essa poi, assunta la custodia delle altre vigne, non ha voluto o potuto conservare la vigna propria. Scrivendo ai Galati Paolo dice: <i>Voi che volete essere sotto la legge, non conoscete la legge? È scritto infatti che Abramo ebbe due figli, uno dalla schiava e uno dalla libera. Ma il figlio della schiava è nato secondo la carne, invece il figlio della libera è nato secondo la promessa. Questi fatti sono detti allegoricamente. Rappresentano infatti i due testamenti, uno dal monte Sinai che genera nella servitù, rappresentato da Agar. Infatti il Sinai è un monte dell’Arabia, che corrisponde alla Gerusalemme attuale che è schiava insieme con i suoi figli. Invece la Gerusalemme ch’è in alto è libera, ed essa è la madre di noi tutti</i> <sup><a id="back_note_462" href="Note.html#note_462" title="462" class="noteref">462</a></sup>. Perciò Paolo dice che questa Gerusalemme celeste è madre sua e di tutti i credenti. Infatti dopo aggiunge: <i>Perciò, fratelli, non siamo figli della schiava ma della libera, e a questa libertà ci ha liberati Cristo</i> <sup><a id="back_note_463" href="Note.html#note_463" title="463" class="noteref">463</a></sup>. Chiaramente Paolo afferma che ognuno il quale, grazie alla fede, ha ottenuto da Cristo la libertà, è figlio della libera, e costei definisce come la Gerusalemme di lassù, libera, ch’è la madre di noi tutti. Intendiamo perciò che sono figli di questa madre la sposa e coloro che hanno combattuto dentro di lei e l’hanno posta a custodia delle vigne. Per cui sembra che costoro, che hanno avuto tanta potenza da guerreggiare dentro di lei e da porla a custodia delle vigne, non siano stati persone di qualsiasi modesta e bassa condizione. Perciò come figli della madre della sposa, cioè figli della Gerusalemme celeste, possiamo considerare gli apostoli di Cristo, che hanno combattuto per primi in questa chiesa che viene formata dai pagani. Essi hanno combattuto per vincere in lei i sentimenti di infedeltà e di disobbedienza, che essa prima aveva, e ogni superbia che s’innalza contro la scienza di Cristo, come anche Paolo dice: <i>Distruggendo i sofismi e ogni superbia che s’innalza contro la scienza di Cristo</i> <sup><a id="back_note_464" href="Note.html#note_464" title="464" class="noteref">464</a></sup>. Perciò hanno combattuto non contro di lei ma in lei, cioè nei suoi sentimenti e nel suo cuore, per abbattere e scacciare ogni infedeltà, ogni peccato e tutte le dottrine che in lei, che stava fra i pagani, si erano diffuse grazie alle false affermazioni dei sofisti. Perciò gli apostoli di Cristo dovettero sostenere una grande guerra, finché scalzassero da lei tutte le torri della menzogna e le mura della dottrina perversa e debellassero i demoni che nel suo cuore attizzavano e operavano tali guasti.</p>

  <p class="normal">Allorché ebbero messo in fuga da lei tutti i sentimenti dell’antica infedeltà, non la lasciarono oziosa, ma per evitare che a causa dell’ozio si insinuassero di soppiatto e ritornassero i peccati che erano stati scacciati, le danno da svolgere un’attività e le affidano la custodia delle vigne. Per vigne intendiamo tutti i volumi della legge e dei profeti: ognuno di essi infatti era come un campo ferace <sup><a id="back_note_465" href="Note.html#note_465" title="465" class="noteref">465</a></sup> che il Signore ha benedetto <sup><a id="back_note_466" href="Note.html#note_466" title="466" class="noteref">466</a></sup>. Tale campo le affidano quei forti dopo la vittoria, da conservare e da custodire: infatti abbiamo detto che non la lasciarono oziosa. Per vigne intendiamo anche i Vangeli e le lettere degli stessi apostoli, che essi affidarono da custodire e da coltivare alla chiesa, formata dai pagani, per la quale avevano anche combattuto.</p>

  <p class="normal">Quanto poi alla vigna propria ch’essa non ha custodito, possiamo interpretarla come la dottrina nella quale si esercita ogni pagano prima di venire alla fede e che senz’altro abbandona, allorché crede in Cristo e per Cristo considera danno ciò che prima gli sembrava guadagno <sup><a id="back_note_467" href="Note.html#note_467" title="467" class="noteref">467</a></sup>. Anche Paolo si vanta che le osservanze della legge e tutta la gloria della educazione giudaica per lui erano state soltanto come sterco, per essere trovato in Cristo ed avere non la sua giustizia che è dalla legge, ma la giustizia ch’è da Dio <sup><a id="back_note_468" href="Note.html#note_468" title="468" class="noteref">468</a></sup>. Così Paolo, ricevuta la fede di Cristo, non custodì la sua vigna, cioè l’osservanza della tradizione giudaica, e forse non l’osservò perché, pur essendo stata piantata da Dio come vite genuina, si era tramutata nel sapore amaro della vite bastarda <sup><a id="back_note_469" href="Note.html#note_469" title="469" class="noteref">469</a></sup>, e ormai <i>la loro vite era vigna di Sodoma e i loro tralci quelli di Gomorra, e amaro il loro acino e il loro vino veleno di serpenti e veleno insanabile di vipere</i> <sup><a id="back_note_470" href="Note.html#note_470" title="470" class="noteref">470</a></sup>. Anche presso i pagani c’erano molte dottrine di questo genere; ma dopo le guerre che i dottori hanno combattuto per la fede e la conoscenza di Cristo io credo che sia considerato delitto se qualcuno custodisce vigne di tal genere e coltiva un campo ancora disseminato di dottrine velenose e nocive. E non ti meravigliare se una volta è risultata corriva a queste colpe costei che viene riunita dalla dispersione dei pagani ed è presentata a Cristo come sposa. Ricordati che per prima la donna è stata sedotta e si è resa colpevole di trasgressione <sup><a id="back_note_471" href="Note.html#note_471" title="471" class="noteref">471</a></sup>, e di lei si dice che non si può salvare se non grazie alla generazione dei figli, di quelli, cioè, che perseverano nella fede e nell’amore con santità <sup><a id="back_note_472" href="Note.html#note_472" title="472" class="noteref">472</a></sup>. Riguardo a quel ch’è scritto di Adamo ed Eva così afferma Paolo: <i>È un grande mistero, che riguarda Cristo e la chiesa</i> <sup><a id="back_note_473" href="Note.html#note_473" title="473" class="noteref">473</a></sup>, che egli ha amato a tal punto da consegnarsi per lei, mentre essa era ancora empia, come lo stesso Paolo ha detto: <i>Allorché infatti a suo tempo eravamo ancora empi, Cristo è morto per noi</i>, e ancora: <i>Poiché quando eravamo ancora peccatori, Cristo è morto per noi</i> <sup><a id="back_note_474" href="Note.html#note_474" title="474" class="noteref">474</a></sup>. Perciò non è da meravigliarsi se di costei, ch’è stata sedotta e si è resa colpevole di trasgressione e che a suo tempo è stata empia e peccatrice, si dice che, nel tempo in cui era ancora empia, ha coltivato tale vigna che avrebbe dovuto abbandonare e per nulla affatto conservare.</p>

  <p class="normal">Se poi vogliamo esaminare anche il terzo tipo d’interpretazione, riferiamo il passo in questione ad ogni anima che, nel volgersi a Dio e venire alla fede, senza dubbio sostiene battaglie di pensieri e lotte contro i demoni che cercano di richiamarla agli allettamenti della vita precedente e agli errori della infedeltà. Ma affinché ciò non accada né di nuovo i demoni abbiano su di lei tanto potere, ha provveduto la divina provvidenza e a tutti i piccoli e a quanti non sono in grado di combattere da sé contro le astuzie del diavolo e gli assalti dei demoni, in quanto ancora bambini e lattanti in Cristo <sup><a id="back_note_475" href="Note.html#note_475" title="475" class="noteref">475</a></sup>, ha dato angeli come protettori e difensori, che da Dio sono stati posti a guisa di tutori e procuratori <sup><a id="back_note_476" href="Note.html#note_476" title="476" class="noteref">476</a></sup> di quelli che, non essendo ancora in età matura, non sono in grado di combattere da soli <sup><a id="back_note_477" href="Note.html#note_477" title="477" class="noteref">477</a></sup>. E perché gli angeli adempiano al loro compito con maggiore fiducia, è loro concesso di vedere sempre il volto del Padre ch’è nei cieli <sup><a id="back_note_478" href="Note.html#note_478" title="478" class="noteref">478</a></sup>: ritengo che costoro siano i piccoli cui Gesù ha ordinato di venire a lui, che non ha permesso che fossero tenuti lontano <sup><a id="back_note_479" href="Note.html#note_479" title="479" class="noteref">479</a></sup>, e che dice che vedono sempre il volto del Padre. Né ti sembri in contrasto se questa anima che tende a Dio chiami costoro figli di sua madre. Se infatti madre delle anime è la Gerusalemme celeste e d’altra parte gli angeli sono definiti celesti, non ci sarà alcunché di contrastante se costoro che, come lei, sono celesti, siano detti figli di tale madre. Sembrerà infatti del tutto logico e conveniente che coloro il cui solo Padre è Dio <sup><a id="back_note_480" href="Note.html#note_480" title="480" class="noteref">480</a></sup>, abbiano per sola madre Gerusalemme. Quanto poi a ciò che dice: <i>Non ho custodito la mia vigna</i> <sup><a id="back_note_481" href="Note.html#note_481" title="481" class="noteref">481</a></sup>, tali parole sembrano indicare lodevolmente che l’anima non ha conservato le norme, i costumi, i propositi nei quali si esercitava vivendo secondo l’uomo vecchio <sup><a id="back_note_482" href="Note.html#note_482" title="482" class="noteref">482</a></sup>, dal momento in cui con l’aiuto degli angeli ha combattuto, vinto e completamente messo in fuga da sé l’uomo vecchio con le sue azioni <sup><a id="back_note_483" href="Note.html#note_483" title="483" class="noteref">483</a></sup>; e da quelli è stata posta a custodia delle vigne, cioè dei concetti e delle dottrine divine, dalle quali possa bere il vino che allieti il suo cuore <sup><a id="back_note_484" href="Note.html#note_484" title="484" class="noteref">484</a></sup>.</p>

  <p class="Verso"><i>Dimmi, tu che ha amato l’anima mia: dove fai pascolare il tuo gregge? dove riposi a mezzogiorno? perché non accada che io mi trovi, come vestita a nozze, presso i greggi dei tuoi compagni </i>(1, 7)</p>

  <p class="normal">Ancora la sposa dice queste parole, ma allo sposo e non più alle figlie di Gerusalemme. Perciò, dall’inizio dov’è detto: <i>Mi baci</i> fino a questo punto: <i>presso i greggi dei tuoi compagni</i>, tutto ciò che viene detto sono parole della sposa. Ma prima essa parla a Dio, in secondo luogo allo sposo, in terzo alle fanciulle. Stando in mezzo a loro e allo sposo e facendo quasi, secondo la forma dell’azione drammatica, la funzione di corifeo, indirizza le parole ora a quelle, ora a questo, ora anche, di risposta, alle figlie di Gerusalemme. Queste ultime parole indirizza allo sposo, chiedendogli dove faccia pascolare il gregge a mezzogiorno e dove lo collochi, temendo di trovarsi, nel cercarlo, nei luoghi in cui i compagni dello sposo hanno collocato a mezzogiorno i loro greggi. Da queste parole si ricava che lo sposo è anche pastore. Prima abbiamo appreso che egli è re, poiché governa sudditi; è pastore perché fa pascolare le pecore; è sposo perché ha la sposa destinata a regnare con lui, secondo quanto è scritto: <i>Stette la regina alla tua destra con un vestito ornato d’oro</i> <sup><a id="back_note_485" href="Note.html#note_485" title="485" class="noteref">485</a></sup>. Tale il contenuto del senso letterale dell’azione drammatica.</p>

  <p class="normal">Ma esaminiamo ora il significato interiore e, se è necessario anticipare un po’ ciò che sarà trattato appresso perché sia chiaro qual è il sentimento di questi compagni, ricordiamo il passo in cui è scritto che le regine sono sessanta, ma di tutte una sola è la colomba, una sola la perfetta e partecipe del regno; le altre poi, che sono definite come ottanta concubine, sono inferiori; e ancora dopo le concubine sono poste le fanciulle, di cui non c’è numero <sup><a id="back_note_486" href="Note.html#note_486" title="486" class="noteref">486</a></sup>. Orbene, tutte queste differenze si adattano a coloro che, credendo in Cristo, si uniscono a lui con diversi affetti. Così, per fare un esempio con altra immagine, possiamo dire che tutta la chiesa è il corpo di Cristo, secondo quanto dice l’apostolo <sup><a id="back_note_487" href="Note.html#note_487" title="487" class="noteref">487</a></sup>, e in questo corpo ci sono diverse membra: altri sono gli occhi, altre le mani, altri ancora i piedi; e i singoli credenti, in ragione dei meriti delle loro azioni e del loro zelo, vengono adattati alle varie membra del corpo <sup><a id="back_note_488" href="Note.html#note_488" title="488" class="noteref">488</a></sup>. Secondo tale concetto bisogna interpretare anche il nostro passo e ritenere che in questo dramma nuziale alcune anime, che sono unite allo sposo da sentimento più nobile ed elevato, sono tenute presso di lui in dignità e condizione di regine; altre, la cui dignità è inferiore in ragione del progresso (nel bene) e delle virtù, sono nella condizione di concubine; altre nella condizione di fanciulle, poste al di fuori della sala ma non fuori della città del re; inferiori a tutte e ultime sono le anime che abbiamo ricordato sopra, che sono chiamate pecore <sup><a id="back_note_489" href="Note.html#note_489" title="489" class="noteref">489</a></sup>. Se poi osservi più attentamente, forse ne troverai altre che sono inferiori anche a queste e ultime di tutti, quelle cioè che sono comprese nei greggi dei compagni dello sposo. Infatti di costoro si dice che hanno greggi nei quali la sposa non vuole imbattersi, e per questo chiede allo sposo che le dica dove fa pascolare le pecore, dove riposa a mezzogiorno, <i>perché non accada</i> — ella dice — <i>che io mi trovi, come vestita a nozze, presso i greggi dei tuoi compagni</i> <sup><a id="back_note_490" href="Note.html#note_490" title="490" class="noteref">490</a></sup>. A proposito di questi compagni, che hanno alcuni greggi, si deve esaminare se essi si comportino così perché prestano la loro opera allo sposo e operano sotto di lui ch’è il capo dei pastori (infatti sono detti suoi amici) ovvero perché desiderano avere qualcosa di proprio e personale e che non si accorda con le intenzioni dello sposo: infatti la sposa rifugge e ha timore d’imbattersi nei greggi dei compagni, mentre va cercando il suo sposo. Quanto poi alle sue parole: <i>perché non accada che mi trovi</i>, non vestita a nozze, ma <i>come vestita a nozze</i> <sup><a id="back_note_491" href="Note.html#note_491" title="491" class="noteref">491</a></sup> ricerca se con ciò essa indichi che c’è una o alcune compagne che, in quanto spose, avendo anch’esse la veste nuziale, sono vestite a nozze e, come dice l’apostolo, <i>hanno il velo sulla testa</i> <sup><a id="back_note_492" href="Note.html#note_492" title="492" class="noteref">492</a></sup>. Affinché risulti più chiaro il significato di questo discorso, esaminiamo ancora ciò che vien detto secondo la trama dell’azione drammatica.</p>

  <p class="normal">La sposa chiede allo sposo che le indichi il luogo ov’egli si apparta e si riposa, perché impaziente d’amore ella desidera avvicinare lo sposo anche a mezzogiorno, soprattutto in quel momento in cui la luce è più chiara e puro e perfetto lo splendore del giorno, per stargli vicino mentre fa pascolare le pecore o si ristora. E accuratamente vuol conoscere la strada per la quale deve andare, per evitare che, non bene edotta sui rigiri di tale strada, si venga a trovare fra i greggi dei compagni e sembri esser simile a qualcuna delle donne che vanno dai compagni dello sposo vestite a nozze, e senza alcuna preoccupazione del loro pudore non hanno ritegno ad andare di qua e di là ed a farsi vedere da molti. Io invece — essa dice —, che non voglio esser vista da altri che da te solo, voglio sapere per quale strada debbo venire a te, perché ciò resti nascosto, non ci sia alcuno in mezzo e non si incontri alcun testimonio estraneo e straniero. E forse essa cerca i luoghi nei quali lo sposo fa pascolare le sue pecore e mostra a lui il suo ritegno, per il quale non vuole incontrare i greggi dei compagni, proprio con lo scopo ch’egli separi le sue pecore dai compagni e le faccia pascolare a parte, si che la sposa non solo non sia vista da altri ma possa godere in segreto degli arcani e ineffabili misteri dello sposo. A questo punto ormai possiamo esaminare parola per parola.</p>

  <p class="normal">Per prima cosa guarda se possiamo dire che come sposo si deve intendere il Signore, la cui porzione era Giacobbe e la cui eredità Israele <sup><a id="back_note_493" href="Note.html#note_493" title="493" class="noteref">493</a></sup>, e come compagni gli angeli del cui numero si dice: <i>Quando l’Altissimo divideva i popoli e disperdeva i figli di Adamo, stabili i confini dei popoli secondo il numero degli angeli di Dio</i> <sup><a id="back_note_494" href="Note.html#note_494" title="494" class="noteref">494</a></sup>. E forse i greggi dei compagni dello sposo sono tutti i popoli che, come pecore, sono posti sotto gli angeli pastori, e invece il gregge dello sposo è composto dalle pecore di cui egli stesso dice nel Vangelo: <i>Le mie pecore ascoltano la mia voce</i> <sup><a id="back_note_495" href="Note.html#note_495" title="495" class="noteref">495</a></sup>. Guarda infatti e osserva attentamente che egli dice le mie pecore, quasi che ci siano anche altre pecore, che non sono sue, proprio come dice in un altro luogo: <i>Voi non siete delle mie pecore </i><sup><a id="back_note_496" href="Note.html#note_496" title="496" class="noteref">496</a></sup>. Certo tutti i particolari del nostro passo sembrano adattarsi a questo profondo mistero. Se le cose stanno così, ben a ragione la sposa ha voluto che il gregge di ognuno dei compagni fosse interpretato come la sposa di quel compagno, e per questo l’ha definita vestita a nozze. Ma poiché essa era sicura di essere al di sopra di tutte quelle, non vuol sembrare simile ad alcuna di loro, in quanto sa di dover tanto superare le spose dei compagni, o — come essa le definisce — quelle che erano vestite a nozze, quanto il suo sposo eccelle sui compagni. Potremo ancora pensare che essa abbia avuto motivo d’informarsi poiché sa ch’è ufficio del buon pastore cercare per le pecore i pascoli migliori e trovare per il riposo dal calore estivo i boschi più verdeggianti e ombrosi. Questo invece i compagni dello sposo non sanno fare, e nello scegliere i pascoli non hanno altrettanta competenza o sollecitudine. Per questo dice: <i>Dimmi dove fai pascolare il tuo gregge, dove riposi a mezzogiorno</i> <sup><a id="back_note_497" href="Note.html#note_497" title="497" class="noteref">497</a></sup>, desiderando, cioè, quel tempo in cui più largamente la luce si diffonde sul mondo, in cui il giorno è schietto e più pura e fiorente la luce. Allora — essa dice — <i>dimmi, tu che ha amato l’anima mia: Dove fai pascolare il tuo gregge? dove riposi a mezzogiorno? perché non accada che io mi trovi, come vestita a nozze, presso i greggi dei tuoi compagni</i> <sup><a id="back_note_498" href="Note.html#note_498" title="498" class="noteref">498</a></sup>.</p>

  <p class="normal">Qui la sposa ha chiamato lo sposo con una nuova espressione. Sapendo infatti ch’egli è il figlio dell’amore, anzi che egli è l’amore che proviene da Dio <sup><a id="back_note_499" href="Note.html#note_499" title="499" class="noteref">499</a></sup>, lo ha definito con questa espressione: <i>tu che ha amato l’anima mia</i>. Non ha detto: Tu che ho amato, bensì: <i>tu che ha amato l’anima mia</i>, sapendo che si deve amare lo sposo non con qualsiasi amore, ma con tutta l’anima e con tutte le forze e con tutto il cuore <sup><a id="back_note_500" href="Note.html#note_500" title="500" class="noteref">500</a></sup>. <i>Dove</i> — essa dice — <i>fai pascolare il gregge? e dove ti riposi?</i> Riguardo a questo luogo che ora la sposa desidera udire ed apprendere dallo sposo, ritengo che anche il profeta, pure lui posto sotto lo stesso pastore, dice: <i>Il Signore è il mio re</i> (o, come leggiamo in altri esemplari: <i>Il Signore è il mio pastore</i>) <i>e nulla mi mancherà</i> <sup><a id="back_note_501" href="Note.html#note_501" title="501" class="noteref">501</a></sup>. Poiché il profeta sapeva che altri pastori o per ignavia o per incapacità facevano pascolare i greggi in luoghi troppo aridi, così dice di questo ottimo pastore, il Signore: <i>In luogo verdeggiante, qui mi ha collocato, presso l’acqua tranquilla mi ha nutrito</i> <sup><a id="back_note_502" href="Note.html#note_502" title="502" class="noteref">502</a></sup>: così fa vedere che questo pastore provvede alle sue pecore acque non soltanto abbondanti ma anche salubri e pure e tali da ristorare completamente. Ma poiché da questa condizione, nella quale come pecora era stato sotto il pastore, egli si è volto alle realtà intellettuali e più alte, ha progredito e ciò ha conseguito grazie alla conversione, per questo aggiunge: <i>Egli ha convertito l’anima mia; mi ha condotto su sentieri di giustizia per mezzo del suo nome</i> <sup><a id="back_note_503" href="Note.html#note_503" title="503" class="noteref">503</a></sup>. Di qui, poiché aveva progredito si da avanzare sulla via della giustizia, e la giustizia è contrastata dall’ingiustizia, si che colui che va per la via della giustizia deve combattere contro gli avversari fidando nella fede e nella speranza, di tutto ciò il profeta dice: <i>Infatti, anche se camminerò in mezzo all’ombra della morte, non temerò mali, perché tu sei con me</i> <sup><a id="back_note_504" href="Note.html#note_504" title="504" class="noteref">504</a></sup>. Poi, come ringraziando colui che lo aveva istruito nelle discipline pastorali: <i>La tua verga</i> — dice — <i>e il tuo bastone</i>, dai quali sono stato istruito al mestiere di pastore, <i>essi mi hanno consolato</i> <sup><a id="back_note_505" href="Note.html#note_505" title="505" class="noteref">505</a></sup>. Quindi, quando si vede trasferito dai pascoli pastorali a cibi intellettuali e mistici segreti, aggiunge: <i>Hai preparato al mio cospetto una tavola contro quelli che mi tribolano; hai profumato di olio la mia testa; e quanto è gloriosa la tua coppa! La tua misericordia mi seguirà tutti i giorni della mia vita, affinché io abiti nella casa del Signore per lunghi giorni</i> <sup><a id="back_note_506" href="Note.html#note_506" title="506" class="noteref">506</a></sup>. Perciò la prima istruzione, quella pastorale, fu quella degli inizi, affinché collocata in luogo verdeggiante l’anima fosse condotta all’acqua del riposo. Invece le parole che seguono si riferiscono al progresso e alla perfezione.</p>

  <p class="normal">Ma poiché abbiamo introdotto il discorso dei pascoli e dei luoghi verdeggianti, sembra opportuno confermare ciò che diciamo con testimonianze dei Vangeli. Anche qui ho trovato questo buon pastore che parla dei pascoli delle pecore e che, là dove si professa pastore <sup><a id="back_note_507" href="Note.html#note_507" title="507" class="noteref">507</a></sup>, si definisce anche porta e dice: <i>Io sono la porta: se uno sarà passato attraverso di me, si salverà, ed entrerà e uscirà, e troverà pascoli</i> <sup><a id="back_note_508" href="Note.html#note_508" title="508" class="noteref">508</a></sup>. Questo pastore ora anche la sposa interroga per udire e apprendere da lui in quali pascoli egli conduca le pecore e in quali luoghi trascorra le ore calde del mezzogiorno; e indica con mezzogiorno quei segreti del cuore grazie ai quali l’anima riceve più chiara luce di conoscenza dal Verbo di Dio: infatti è questo il momento in cui il sole sta al vertice più alto del suo percorso. Se perciò talvolta Cristo, il sole di giustizia <sup><a id="back_note_509" href="Note.html#note_509" title="509" class="noteref">509</a></sup>, rivela alla sua chiesa gli eccelsi e difficili segreti delle sue virtù, sembrerà che egli le faccia conoscere ameni pascoli e meridiani riposi. Infatti, allorché essa è ancora all’inizio dell’apprendimento e, per così dire, riceve da lui i rudimenti della scienza, allora dice il profeta: <i>Dio le recherà aiuto al mattino</i> <sup><a id="back_note_510" href="Note.html#note_510" title="510" class="noteref">510</a></sup>. Ora invece, poiché ormai cerca e desidera conoscenze più alte e perfette, essa chiede la luce meridiana della scienza.</p>

  <p class="normal">In quest’ordine d’idee la Scrittura riferisce prima molti insegnamenti fatti ad Abramo, durante i quali Dio apparendogli lo istruì su singole questioni, e dopo dice: <i>Dio gli apparve presso la quercia di Mambre, mentre egli sedeva presso l’ingresso della sua tenda a mezzogiorno</i>. <i>Levando gli occhi guardò: ed ecco, tre uomini stavano presso di lui</i> <sup><a id="back_note_511" href="Note.html#note_511" title="511" class="noteref">511</a></sup>. Se crediamo che questi fatti sono stati scritti per opera dello Spirito Santo, credo che non senza ragione lo spirito divino abbia voluto che fossero indicati nella pagina della Scrittura anche il tempo e l’ora della visione: infatti il significato di quest’ora e di questo tempo debbono aggiungere qualcosa alla conoscenza dei figli di Abramo, i quali, come debbono compiere le opere di Abramo <sup><a id="back_note_512" href="Note.html#note_512" title="512" class="noteref">512</a></sup>, così debbono sperare di essere visitati da Dio come lui. Infatti colui che può dire: <i>La notte è avanzata, il giorno si è ormai avvicinato. Come se siamo in pieno giorno, comportiamoci onestamente, non in gozzoviglie e ubriachezze, non in lussurie e impudicizie</i> <sup><a id="back_note_513" href="Note.html#note_513" title="513" class="noteref">513</a></sup>, allorché avrà superato tutto ciò, sembrerà che egli abbia passato il tempo in cui la notte è avanzata e il giorno si è avvicinato, e che si affretti non all’inizio del giorno ma al mezzogiorno, si da arrivare anch’egli alla grazia di Abramo. Se infatti la luce della mente e la purezza del cuore, che sono in lui, saranno diventate chiare e splendide, egli sembrerà avere il mezzogiorno in se stesso; e grazie a questa purezza di cuore, quasi collocato a mezzogiorno, vedrà Dio stando seduto presso la quercia di Mambre, che trae nome dalla visione <sup><a id="back_note_514" href="Note.html#note_514" title="514" class="noteref">514</a></sup>. Siede perciò presso la visione a mezzogiorno chi è disponibile per vedere Dio: di lui non si dice che siede dentro la tenda, bensì fuori, presso l’ingresso della tenda. Si trova infatti all’esterno e fuori del corpo la mente di colui ch’è lontano dai pensieri corporali, lontano dai desideri carnali, e perciò, poiché è fuori da questi impedimenti, Dio lo visita.</p>

  <p class="normal">Si riferisce ancora allo stesso mistero il fatto che Giuseppe, accolti i suoi fratelli in Egitto, li fa mangiare a mezzogiorno e a mezzogiorno essi gli prestano ossequio <sup><a id="back_note_515" href="Note.html#note_515" title="515" class="noteref">515</a></sup> con doni. Ritengo infine che per questo motivo, riguardo a tutto ciò che i Giudei fecero contro il Salvatore, nessuno degli evangelisti ha voluto scrivere che ciò fu fatto sul mezzogiorno: anche se l’ora sesta non indica altro che il mezzogiorno, tuttavia nessuno di loro nominò il mezzogiorno. Infatti Matteo dice così: <i>Dall’ora sesta si fece buio su tutta la terra fino all’ora nona</i> <sup><a id="back_note_516" href="Note.html#note_516" title="516" class="noteref">516</a></sup>. E Luca: <i>Era ormai quasi l’ora sesta e si fece buio su tutta la terra fino all’ora nona, perché venne meno la luce del sole</i> <sup><a id="back_note_517" href="Note.html#note_517" title="517" class="noteref">517</a></sup> . E Marco: <i>Allorché si giunse all’ora sesta, si fece buio su tutta la terra fino all’ora nona</i> <sup><a id="back_note_518" href="Note.html#note_518" title="518" class="noteref">518</a></sup>. Di qui è chiaro che nella visita fatta ad Abramo e nel banchetto dei patriarchi presso Giuseppe l’indicazione del tempo non doveva essere fatta col sesto numero ma col mezzogiorno. Infatti la sposa, che allora veniva prefigurata in quei personaggi, voleva apprendere dove lo sposo facesse pascolare il gregge e riposasse, perciò ha parlato di mezzogiorno. Invece gli evangelisti in ciò che narravano indicarono non il mezzogiorno ma l’ora sesta, in quanto narravano il sacrificio della vittima che fu offerta nel giorno di Pasqua per la redenzione dell’uomo: e l’uomo fu creato da Dio il sesto giorno, dopo che la terra ebbe prodotto <i>ogni animale vivente secondo il suo genere, quadrupedi rettili e bestie della terra</i> <sup><a id="back_note_519" href="Note.html#note_519" title="519" class="noteref">519</a></sup>. Perciò nel passo che abbiamo fra le mani la sposa desidera essere illuminata dalla piena luce della scienza, perché non le succeda che, sbagliando per ignoranza in qualche punto, diventi simile a quelle scuole riunite intorno ad un maestro, che si esercitano non nella sapienza di Dio ma nella sapienza del mondo e dei principi di questo mondo. A questo sembra far riferimento l’apostolo dove dice: <i>Parliamo della sapienza di Dio nascosta nel mistero, che nessuno dei principi di questo mondo ha conosciuto</i> <sup><a id="back_note_520" href="Note.html#note_520" title="520" class="noteref">520</a></sup>. E indica lo stesso concetto, là dove dice: <i>Infatti non abbiamo ricevuto lo spirito di questo mondo, ma lo spirito che è da Dio, per conoscere ciò che ci è stato donato da Dio</i> <sup><a id="back_note_521" href="Note.html#note_521" title="521" class="noteref">521</a></sup>. Perciò la sposa cerca il riposo meridiano e chiede a Dio la pienezza della scienza, per non essere come una di quelle scuole di filosofi, che sono dette velate <sup><a id="back_note_522" href="Note.html#note_522" title="522" class="noteref">522</a></sup>, perché presso di loro la pienezza della verità è coperta e celata. Invece la sposa di Cristo dice: <i>Noi poi, a viso scoperto contempliamo la gloria di Dio</i> <sup><a id="back_note_523" href="Note.html#note_523" title="523" class="noteref">523</a></sup>.</p>

  <p class="Verso"><i>Se non avrai conosciuto te stessa, o buona </i>(ovvero:<i> bella</i>)<i> fra le donne, esci sulle tracce dei greggi e fai pascolare i tuoi capretti fra le tende dei pastori </i>(1, 8)</p>

  <p class="normal">Di uno dei sette, che presso i Greci la fama celebra come eminenti nella sapienza, fra l’altro si tramanda questa mirabile sentenza: <i>Conosci te stesso</i> <sup><a id="back_note_524" href="Note.html#note_524" title="524" class="noteref">524</a></sup>. Ma proprio Salomone, che nella prefazione abbiamo detto aver preceduto tutti costoro per tempo sapienza e conoscenza delle cose, dice rivolgendosi all’anima, come alla donna, in tono minaccioso: <i>Se non avrai conosciuto te stessa, o bella fra le donne</i> <sup><a id="back_note_525" href="Note.html#note_525" title="525" class="noteref">525</a></sup>; cioè, se non avrai appreso che la causa della tua bellezza deriva dall’essere stata fatta ad immagine di Dio <sup><a id="back_note_526" href="Note.html#note_526" title="526" class="noteref">526</a></sup>, per cui possiedi molta bellezza naturale, e se non avrai appreso quanto eri bella sin dall’inizio, benché ora tu eccella fra le altre donne e tu sola sia detta bella, tuttavia se non avrai conosciuto te stessa, quale tu sia — infatti voglio che la tua bellezza sembri eccellente non in confronto con le donne meno belle, ma per il fatto che, messa a confronto con te stessa e la tua bellezza, tu risulti in piena armonia e rispondenza —, se non avrai fatto tutto ciò, io ti ordino di uscire e di andare sulle ultime tracce dei greggi e di far pascolare non già le pecore e gli agnelli ma i capretti <sup><a id="back_note_527" href="Note.html#note_527" title="527" class="noteref">527</a></sup>, cioè quelli che per la malvagità e la lascivia staranno alla sinistra del re che presiede il giudizio. E allorché ti avrò mostrato, introdotta nella camera del tesoro regio <sup><a id="back_note_528" href="Note.html#note_528" title="528" class="noteref">528</a></sup>, quali sono i sommi beni, se non avrai conosciuto te stessa ti mostrerò anche quali sono i mali estremi, affinché tu possa trar profitto dagli uni e dagli altri, sia per timore dei mali sia per desiderio dei beni. Se infatti non avrai conosciuto te stessa, e avrai vissuto nell’ignoranza di te e non ti sarai dedicata alla conoscenza, certo non avrai una tenda tua propria ma vagherai di qua e di là per le tende dei pastori, e farai pascolare presso le tende ora di questo ora di quel pastore i capretti, animale inquieto vagabondo consacrato al peccato <sup><a id="back_note_529" href="Note.html#note_529" title="529" class="noteref">529</a></sup>. Tutto ciò dovrai sopportare finché per l’esperienza e la realtà delle cose comprenderai che gran male sia per l’anima non conoscere se stessa né la propria bellezza, grazie alla quale essa eccelle sulle altre, non vergini ma donne, cioè quelle che hanno sperimentato la corruzione e non sono rimaste nell’integrità dello stato verginale. Ecco quanto lo sposo, dopo tutto ciò che aveva detto la sposa, le dice secondo la trama dell’azione drammatica, rivolgendosi a lei con una seria ammonizione per suscitare nel suo animo il desiderio di conoscere se stessa.</p>

  <p class="normal">Ma ora conseguentemente, come abbiamo fatto per gli altri passi, riferiamo anche questo alla chiesa e a Cristo, che parlando alla sua sposa, cioè alle anime dei credenti, ha stabilito il culmine della salvezza e della beatitudine nella conoscenza di sé stessi. Ma come l’anima conosca se stessa credo che non si possa spiegare né facilmente né in breve: tuttavia, per quanto son capace, cercherò di chiarire pochi punti dei molti. Mi sembra che l’anima possa acquistare conoscenza di sé in duplice modo: che cosa sia e come agisca, cioè che cosa abbia nella sostanza e che cosa nei sentimenti. Così può comprendere, p. es., se essa è di sentimento buono o non buono, e se è di proposito retto o non retto. Nel caso sia di retto proposito, se abbia la stessa perseveranza verso tutte le virtù, sia nel pensare che nell’agire, ovvero soltanto verso ciò ch’è necessario e a portata di mano. E se è in condizione di progredire e di accrescersi per comprensione di cose e aumento di virtù, ovvero se è soltanto in condizione di rimanere nel punto al quale è potuta arrivare. E se deve soltanto coltivare se stessa ovvero è in grado di giovare anche alle altre anime e arrecare alcunché di utile sia con parola di dottrina sia con esempio di azione. Se invece conoscerà di non essere né di buon sentimento né di retto proposito, a questo stesso riguardo può comprendere se le manchi parecchio e sia lontana dalla via della virtù, ovvero se sia già collocata su questa strada e cerchi di procedere, desiderando raggiungere ciò ch’è avanti e dimenticare ciò ch’è indietro <sup><a id="back_note_530" href="Note.html#note_530" title="530" class="noteref">530</a></sup>, ma senza essersi ancora avvicinata, ovvero infine se sia già vicina ma non abbia ancora raggiunta la meta. Per l’anima che vuol conoscere se stessa è necessario sapere se i mali che essa opera li opera per sentimento e propensione ovvero per debolezza, quasi che — come dice l’apostolo — operi ciò che non vuole e faccia ciò che odia <sup><a id="back_note_531" href="Note.html#note_531" title="531" class="noteref">531</a></sup>; o se invece sembri operare col sentimento e col retto proposito ciò ch’è buono. Deve sapere, p. es., se riesce a frenare l’ira nei confronti di alcuni e non nei confronti di altri, ovvero riesce sempre a frenarla e a non lasciarla sfrenare in alcun caso. Analogamente, se riesce a vincere il rancore in alcuni casi e in altri no, ovvero se non vi riesce in alcun caso. Così anche in merito al timore e alle altre affezioni che sono contrarie alla virtù.</p>

  <p class="normal">Ancora è necessario per l’anima che vuole conoscere se stessa sapere se è molto desiderosa di gloria o poco o nulla affatto. E ciò comprende considerando se trae dalle lodi molto piacere o poco o nulla affatto, e se a causa dei biasimi è rattristata molto o poco o nulla affatto. Nel valutare il dare e il ricevere l’anima che vuole conoscere se stessa possiede determinati indizi: se, quando dà e offre, lo fa con sentimento di partecipazione e come uno che desidera che fra gli uomini ci sia uguaglianza, ovvero, come dice l’apostolo, lo fa con tristezza e per necessità <sup><a id="back_note_532" href="Note.html#note_532" title="532" class="noteref">532</a></sup>, o cercando ringraziamento sia da chi riceve sia da chi viene a sapere. Nel ricevere, l’anima che vuole conoscere se stessa osserverà se consideri indifferente ciò che riceve ovvero ne goda come di un bene. Quanto poi alla riflessione, l’anima di tal genere valuterà se stessa per conoscere se facilmente viene mossa dall’ascolto di una qualsiasi cosa verisimile e se si lasci trarre in inganno dall’artificio, dalla dolcezza, dall’abilità dei discorsi, ovvero se ciò le accada raramente o per nulla affatto. Ma siano sufficienti queste considerazioni che abbiamo fatto circa tal genere di conoscenza. Infatti in maniera analoga sarà possibile, a chi vuole, mettere insieme altre innumerevoli considerazioni per mezzo delle quali l’anima darà prova di conoscere se stessa e contemplare la bellezza che ha ricevuto ad immagine di Dio nella creazione, se sarà riuscita a reintegrarla e a riassumerla <sup><a id="back_note_533" href="Note.html#note_533" title="533" class="noteref">533</a></sup>.</p>

  <p class="normal">Questo è quanto il nostro passo insegna all’anima, nella figura della donna, affinché conosca se stessa, e dice: <i>Se non avrai conosciuto te stessa</i> <sup><a id="back_note_534" href="Note.html#note_534" title="534" class="noteref">534</a></sup>, cioè: se non avrai guidato i tuoi sentimenti per mezzo dei consigli che sopra abbiamo esposto, e se di volta in volta non sarai riuscita a distinguere ciò che devi fare e ciò da cui ti devi guardare, ciò che ti manca e ciò che hai di troppo, ciò che devi correggere e ciò che devi conservare, ma avrai voluto operare senza discernimento fra le altre anime della comune vita degli uomini (che qui son dette donne e fra le quali tu sei bella perché hai già ricevuto i baci del Verbo di Dio e hai osservato i segreti del suo riposo), se — ripeto — non avrai conosciuto te stessa ma avrai voluto agire senza discernimento e come la gente comune, allora <i>esci sulle tracce dei greggi</i> <sup><a id="back_note_535" href="Note.html#note_535" title="535" class="noteref">535</a></sup>: cioè, sta’ in mezzo al resto del gregge, se, dopo tutto ciò che ti è stato dato, non riesci a fare alcunché di eccellente e, non conoscendo te stessa, non riesci a separarti dalla vita in comune col gregge. E starai non soltanto nel gregge ma <i>sulle tracce dei greggi</i>: infatti diventerà ultimo e starà in fondo <sup><a id="back_note_536" href="Note.html#note_536" title="536" class="noteref">536</a></sup> chi non avrà compreso le sue doti superiori. Per questo, una volta che avrà trascurato la scienza, l’anima sarà ormai trascinata da ogni vento di dottrina verso l’inganno degli errori <sup><a id="back_note_537" href="Note.html#note_537" title="537" class="noteref">537</a></sup>, si da porre la sua tenda ora presso quel pastore, cioè quel maestro, ora presso quell’altro: così sarà trascinata da ogni parte, facendo pascolare non le pecore, che sono animali schietti, ma i capretti, cioè i sensi lascivi e inquieti e consacrati al peccato, e frequentando diversi maestri cercati proprio per questo.</p>

  <p class="normal">Tale sarà la pena per la colpa di quell’anima che non si sarà dedicata a conoscere se stessa ed a seguire quel solo pastore che dà la sua vita per le sue pecore <sup><a id="back_note_538" href="Note.html#note_538" title="538" class="noteref">538</a></sup>.</p>

  <p class="normal">Questo è un modo col quale l’anima deve conoscere se stessa nei suoi sentimenti e nelle sue azioni. Ma è un altro modo più profondo e difficile, col quale si comanda all’anima, che pure è già bella fra le donne, di conoscere se stessa. Se ci potrà riuscire, speri per sé ogni bene. Altrimenti sappia che deve uscire sulle tracce dei greggi e far pascolare i capretti fra le tende dei pastori, che le sono stranieri. Cominciamo allora ad esaminare, per quanto possiamo, anche questo modo di conoscenza.</p>

  <p class="normal">Dice per mezzo del profeta la parola di Dio: <i>Fate brillare per voi la luce della scienza</i> <sup><a id="back_note_539" href="Note.html#note_539" title="539" class="noteref">539</a></sup>. E fra i doni spirituali uno e il più grande è quello che viene elargito per mezzo dello Spirito Santo, la parola di scienza <sup><a id="back_note_540" href="Note.html#note_540" title="540" class="noteref">540</a></sup>, il cui fine principale è così definito nel Vangelo secondo Matteo: <i>Nessuno conosce il Figlio se non il Padre, e nessuno conosce il Padre se non il Figlio e colui cui il Figlio l’avrà voluto rivelare</i> <sup><a id="back_note_541" href="Note.html#note_541" title="541" class="noteref">541</a></sup>; e nel Vangelo secondo Luca: <i>Nessuno sa che cosa sia il Figlio se non il Padre, e nessuno sa che cosa sia il Padre se non il Figlio e colui cui il Figlio l’avrà voluto rivelare</i> <sup><a id="back_note_542" href="Note.html#note_542" title="542" class="noteref">542</a></sup>; in Giovanni poi è scritto: <i>Come il Padre conosce me, anch’io conosco il Padre</i> <sup><a id="back_note_543" href="Note.html#note_543" title="543" class="noteref">543</a></sup>; e nel <i>XLV salmo</i> è scritto: <i>State attenti e conoscete che io sono Dio</i> <sup><a id="back_note_544" href="Note.html#note_544" title="544" class="noteref">544</a></sup>. Perciò fine principale della scienza è conoscere la Trinità, in secondo luogo conoscere ciò ch’è stato creato da essa, secondo colui che diceva: <i>Egli infatti mi ha concesso vera scienza delle cose che esistono, della sostanza del mondo e delle proprietà degli elementi; dell’inizio e della fine e del mezzo dei tempi</i> <sup><a id="back_note_545" href="Note.html#note_545" title="545" class="noteref">545</a></sup>, ecc. <sup><a id="back_note_546" href="Note.html#note_546" title="546" class="noteref">546</a></sup>. Fra tali conoscenze l’anima avrà anche una certa conoscenza di sé, per mezzo della quale deve sapere qual è la sua sostanza: se è corporea o incorporea, e se è semplice o composta di due o tre o più parti. E secondo i problemi proposti da alcuni, se essa sia stata creata, ovvero non sia stata fatta assolutamente da nessuno; e, se è stata creata, in che modo è stata creata: se, come ritengono alcuni, nel seme corporeo è contenuta anche la sostanza dell’anima, e la sua origine è trasmessa insieme con l’origine del corpo, ovvero se essa sopravvenendo già perfetta dall’esterno sia immessa nel corpo già preparato e formato nel ventre della donna. E se è così, si deve ricercare se essa sopraggiunga dopo essere stata creata proprio allora, allorché è stato formato il corpo, si da far pensare che il motivo della sua creazione sia stato la necessità di animare il corpo, ovvero se sia stata fatta molto tempo prima e per una qualche causa venga ad assumere il corpo. Se si pensa che per qualche causa l’anima è stata tratta al corpo, è oggetto della scienza cercar di sapere quale sia questa causa <sup><a id="back_note_547" href="Note.html#note_547" title="547" class="noteref">547</a></sup>.</p>

  <p class="normal">È anche oggetto di ricerca se l’anima si rivesta del corpo una volta soltanto e una volta depostolo non lo cerchi più, ovvero se, dopo averlo assunto e deposto, lo assuma una seconda volta; e nel caso lo assuma una seconda volta, se lo conserverà sempre ovvero una volta in un dato momento lo deporrà. E dato che, secondo l’autorità delle Scritture, è imminente la fine del mondo e questa condizione di corruttibilità si trasformerà in incorruttibilità <sup><a id="back_note_548" href="Note.html#note_548" title="548" class="noteref">548</a></sup>, non sembra esservi incertezza che nella condizione attuale di vita l’anima non può venire nel corpo una seconda e una terza volta. Se infatti si accetta questo, necessariamente consegue che, succedendosi trapassi di questo genere, il mondo non conoscerà fine. E ancora, nel conoscere se stessa l’anima deve ricercare se è un determinato e unico ordine ovvero ci sono alcuni spiriti che hanno la sua stessa sostanza e altri invece non della stessa sostanza ma diversi da lei, cioè: se ci sono altri spiriti razionali come lei e altri privi di ragione; e se la sua sostanza è la stessa degli angeli, poiché si pensa che un essere razionale non differisca da un altro essere razionale. E ancora: se essa non sia tale per sostanza, ma sarà tale per grazia se lo avrà meritato, ovvero non possa assolutamente diventar simile agli angeli, a meno che ciò non derivi da qualità e somiglianza della sua natura: infatti sembra che possa essere restituito ciò ch’è stato perduto, ma che non possa essere aggiunto ciò che il creatore non dette all’inizio <sup><a id="back_note_549" href="Note.html#note_549" title="549" class="noteref">549</a></sup>.</p>

  <p class="normal">E nel conoscere se stessa l’anima ricerchi se la sua virtù possa essere acquistata e poi venir meno, in quanto mutabile, ovvero non vada più via una volta che sia stata acquistata. Ma che necessità è di rammentare altri argomenti grazie ai quali l’anima possa conoscere se stessa per evitare che, se avrà trascurato di conoscersi perfettamente, le venga comandato di uscire sulle tracce dei greggi e di far pascolare i capretti e non presso la propria tenda ma presso le tende dei pastori? Infatti chi vuole continuare questa ricerca può agevolmente trarre da quanto sopra abbiamo addotto numerose occasioni per esercitarsi, secondo le proprie capacità, nella parola di scienza <sup><a id="back_note_550" href="Note.html#note_550" title="550" class="noteref">550</a></sup>.</p>

  <p class="normal">Queste stesse cose possono essere dette dal Verbo di Dio anche all’anima che si trova in progresso ma non si è ancora innalzata alla somma perfezione. Essa, poiché progredisce, è detta <i>bella</i>; ma perché possa innalzarsi alla perfezione le è necessario l’ammonimento: se non avrà conosciuto se stessa per mezzo di tutte le questioni che sopra abbiamo presentato, e se non si sarà esercitata con attenzione nella parola di Dio e nella legge divina, su tali questioni le toccherà di raccogliere opinioni di diverse persone e di seguire uomini che non dicono alcunché di eccellente, alcunché che venga dallo Spirito Santo. Questo infatti significa uscire sulle tracce dei greggi e seguire le dottrine di coloro che son rimasti essi stessi peccatori e nessun rimedio hanno potuto provvedere a quelli che peccano. Se segue costoro, cioè i capretti che sono simbolo dei peccatori, l’anima sembrerà andare al pascolo aggirandosi fra le tende dei pastori, cioè fra le scuole dei diversi filosofi. Osserva perciò più a fondo quanto sia terribile ciò che viene adombrato sotto questa immagine. <i>Esci</i> — vien detto — <i>sulle tracce dei greggi</i> <sup><a id="back_note_551" href="Note.html#note_551" title="551" class="noteref">551</a></sup>: quasi che l’anima sia già dentro e abbia preso posto fra i misteri; ma poiché trascura di conoscere se stessa e di ricercare quale essa sia e come debba agire e che cosa non debba fare, le viene detto: Esci, quasi che per questo peccato di pigrizia venga mandata fuori da colui che comanda. Perciò è gran pericolo per l’anima trascurare la conoscenza di se stessa.</p>

  <p class="normal">Ma forse, poiché abbiamo esposto due modi con cui l’anima può conoscere se stessa, sembrerà che secondo il primo, se essa trascura di esaminare le sue azioni e di indagare i suoi progressi e i suoi peccati, ben a ragione lo sposo le dica: <i>Esci</i>, quasi che dall’interno venga cacciata fuori. Se invece ciò le vien detto in base alla seconda spiegazione, secondo la quale l’anima deve conoscere la sua natura e la sua sostanza e le condizioni nelle quali è stata e sarà, allora ritengo grave la cosa <sup><a id="back_note_552" href="Note.html#note_552" title="552" class="noteref">552</a></sup>. Infatti quale anima troveremo facilmente tanto perfetta, tanto capace, che le sia evidente la spiegazione e il significato di tutte queste questioni? Possiamo rispondere che le parole che stiamo esaminando non vengono rivolte a tutte le anime: lo sposo qui non si rivolge né alle fanciulle né alle altre donne né alle ottanta concubine né alle sessanta regine, ma a colei che sola fra tutte le donne è detta bella e perfetta <sup><a id="back_note_553" href="Note.html#note_553" title="553" class="noteref">553</a></sup>. Di qui è evidente che queste parole sono rivolte soltanto alle anime predilette, cui Dio ha dato in gran copia il dono di sentire e comprendere, ma che tuttavia trascurano la parte della conoscenza e non hanno alcun interesse a conoscere se stesse. A queste è rivolta la minaccia della parola divina, perché molto si esige da coloro cui molto si è dato <sup><a id="back_note_554" href="Note.html#note_554" title="554" class="noteref">554</a></sup>, e perché l’umile sarà degno di perdono e misericordia e invece i potenti saranno potentemente puniti <sup><a id="back_note_555" href="Note.html#note_555" title="555" class="noteref">555</a></sup>. Pertanto se tu, o anima che sei bella ed eccelli fra gli altri, p. es., dottori, trascuri te stessa e continui a non conoscerti, come potranno essere istruiti quelli che desiderano essere edificati, e come potranno essere confutati quelli che contraddicono? Perciò ben a ragione le vien detto in tono di minaccia: <i>Esci sulle tracce dei greggi e fa’ pascolare i tuoi capretti presso le tende dei pastori</i> <sup><a id="back_note_556" href="Note.html#note_556" title="556" class="noteref">556</a></sup>. Si può applicare a questo concetto anche ciò che scrive Mosè, che se una donna israelita avrà commesso adulterio sia lapidata, ma se sarà figlia del sacerdote sia bruciata <sup><a id="back_note_557" href="Note.html#note_557" title="557" class="noteref">557</a></sup>. Risulterà così giusta la minaccia nei confronti di coloro che son capaci di conoscenza e scienza, ma le trascurano per pigrizia: è giustissima l’indignazione dello sposo contro costoro, perché egli sa che la negligenza di uno solo ricade a danno di molti <sup><a id="back_note_558" href="Note.html#note_558" title="558" class="noteref">558</a></sup>. Infatti tale anima sembrerà simile a colui che nascose in terra il denaro ricevuto, affinché il padrone non ne ricavasse alcun guadagno <sup><a id="back_note_559" href="Note.html#note_559" title="559" class="noteref">559</a></sup>, e a colui di cui si dice che Dio l’uccise perché era malvagio, cioè Onan, che faceva disperdere a terra <sup><a id="back_note_560" href="Note.html#note_560" title="560" class="noteref">560</a></sup> i semi di conoscenza naturale che aveva ricevuto, negandoli alla posterità. Come pastori poi, se questa ammonizione è rivolta alla chiesa, dobbiamo intendere i principi di questo mondo <sup><a id="back_note_561" href="Note.html#note_561" title="561" class="noteref">561</a></sup> e gli angeli alla cui custodia sono affidate le altre genti <sup><a id="back_note_562" href="Note.html#note_562" title="562" class="noteref">562</a></sup>, addotte a ciò o per sorte o per cause più recondite <sup><a id="back_note_563" href="Note.html#note_563" title="563" class="noteref">563</a></sup>. Se invece l’ammonizione è riferita ad ogni anima che trascura di conoscere se stessa, come pastori dobbiamo intendere i maestri e i sapienti di questo mondo, che insegnano la sapienza di questo mondo <sup><a id="back_note_564" href="Note.html#note_564" title="564" class="noteref">564</a></sup>. Insomma, si deve comprendere che per l’anima è necessario, per quella soprattutto ch’è bella buona e vigile nei sentimenti e nel pensiero, conoscere se stessa, dedicarsi a tale conoscenza con l’esercizio della dottrina e l’applicazione alle realtà divine, e in ciò essere guidata dallo spirito di Dio e dallo spirito di adozione <sup><a id="back_note_565" href="Note.html#note_565" title="565" class="noteref">565</a></sup>. Ma se tale anima avrà trascurato se stessa e avrà smesso di applicarsi alle realtà divine, necessariamente essa si applicherà alle realtà mondane e alla sapienza del mondo e sarà guidata dallo spirito di questo mondo per ricadere ancora nel timore. Ciò indica l’apostolo dove dice: <i>Noi però non abbiamo ricevuto lo spirito di questo mondo ma lo spirito ch’è da Dio</i> <sup><a id="back_note_566" href="Note.html#note_566" title="566" class="noteref">566</a></sup>; e ancora: <i>Infatti non avete ricevuto lo spirito di servitù per ricadere ancora nel timore, ma avete ricevuto lo spirito di adozione nel quale gridiamo: Abbà, padre</i> <sup><a id="back_note_567" href="Note.html#note_567" title="567" class="noteref">567</a></sup>. Ecco su questo passo: passiamo ora al successivo.</p>

  <p class="Verso"><i>Ti ho considerato simile alla mia cavalleria fra i carri del Faraone, o tu che mi sei vicina </i>(1, 9) <sup><a id="back_note_568" href="Note.html#note_568" title="568" class="noteref">568</a></sup></p>

  <p class="normal">Il significato letterale risulta manifesto: come allora in Egitto — dice lo sposo —, quando il Faraone inseguendo il popolo d’Israele avanzava con carri e cavalleria, la mia (cioè dello sposo, il Signore) cavalleria di molto eccelleva sui carri del Faraone ed era superiore, in quanto li ha vinti e sommersi nel mare <sup><a id="back_note_569" href="Note.html#note_569" title="569" class="noteref">569</a></sup>, così anche tu, sposa che mi sei vicina, eccelli fra tutte le donne, diventata simile alla mia cavalleria, che a confronto con i carri del Faraone risulta più potente e splendida. Così si svolge il discorso e in tal senso indirizzano le parole.</p>

  <p class="normal">Ma vediamo ora se, secondo l’interpretazione mistica, le anime che si trovano sotto il Faraone spirituale <sup><a id="back_note_570" href="Note.html#note_570" title="570" class="noteref">570</a></sup> e sotto gli spiriti maligni siano dette essere i carri del Faraone e le sue quadrighe, che egli guida e conduce a perseguitare il popolo di Dio e ad opprimere Israele. Infatti è certo che le tentazioni e le tribolazioni, che i demoni suscitano contro i santi, le suscitano per mezzo di alcune anime adatte e idonee a tale compito. Saliti su questi carri, per così dire, turbano e assalgono sia la chiesa di Dio sia i singoli fedeli. Riguardo poi alla cavalleria del Signore, quale essa sia, nulla leggiamo nell’<i>Esodo</i>, dove i carri del Faraone sono vinti e sommersi in mare, se non soltanto che il Signore scagliò nel Mar Rosso i carri del Faraone e il suo esercito <sup><a id="back_note_571" href="Note.html#note_571" title="571" class="noteref">571</a></sup>. Troviamo <sup><a id="back_note_572" href="Note.html#note_572" title="572" class="noteref">572</a></sup> tuttavia nel quarto libro dei <i>Re</i> che Eliseo dice così al suo servo timoroso per l’arrivo dei nemici che erano venuti con cavalleria e carri: <i>Non temere, perché con noi sono di più che con loro. Pregò Eliseo e disse: Signore, apri gli occhi di questo servo, affinché veda. Il Signore apri gli occhi di quello e vide: ecco, il monte era pieno di cavalieri, e intorno ad Eliseo erano discesi carri di fuoco</i> <sup><a id="back_note_573" href="Note.html#note_573" title="573" class="noteref">573</a></sup>. Nel profeta Abacuc leggiamo chiaramente e manifestamente della cavalleria del Signore e che egli era salito sui suoi cavalli. Ecco le parole della Scrittura: <i>Forse scateni la tua ira sui fiumi, Signore, sui fiumi il tuo furore, sul mare il tuo impeto? Poiché salirai sui tuoi cavalli, e la tua cavalleria è salvezza</i> <sup><a id="back_note_574" href="Note.html#note_574" title="574" class="noteref">574</a></sup>. Perciò ci sono cavalli del Signore, sui quale sale, e una sua cavalleria. Costoro io non ritengo essere altri se non le anime che accettano il morso della sua disciplina e portano il giogo della sua dolcezza e che sono guidate dallo spirito di Dio: in questo è per loro salvezza.</p>

  <p class="normal">E nell’Apocalissi di Giovanni leggiamo che gli apparve un cavallo, e su questo era seduto uno, fedele e veritiero e che giudica con giustizia, il cui nome è Verbo di Dio. Dice così: <i>Vidi il cielo aperto, ed ecco un cavallo bianco, e colui che vi sedeva sopra si chiamava fedele e veritiero, e con giustizia giudicava e combatteva. I suoi occhi erano come fiamma di fuoco e sul suo capo molti diademi recanti scritto un nome che nessuno conosceva se non lui. Era rivestito di un mantello cosparso di sangue e il suo nome era Verbo di Dio. Il suo esercito stava in cielo, e lo seguivano su bianchi cavalli, vestiti di lino perfettamente bianco</i> <sup><a id="back_note_575" href="Note.html#note_575" title="575" class="noteref">575</a></sup>. È necessario che la grazia di Dio ci riveli il significato di questo passo, affinché possiamo comprendere che cosa significhino queste visioni, chi sia il cavallo bianco e chi colui che vi siede sopra, il cui nome è Verbo di Dio. Forse qualcuno dirà che il cavallo bianco è il corpo che il Signore ha assunto e dal quale è stato, per così dire, trasportato colui che in principio era presso Dio, il Dio Verbo <sup><a id="back_note_576" href="Note.html#note_576" title="576" class="noteref">576</a></sup>. Altri dirà piuttosto l’anima, che il primogenito di tutta la creazione <sup><a id="back_note_577" href="Note.html#note_577" title="577" class="noteref">577</a></sup> ha assunto e della quale diceva: <i>Ho il potere di deporla e ho il potere di assumerla di nuovo</i> <sup><a id="back_note_578" href="Note.html#note_578" title="578" class="noteref">578</a></sup>. Altri poi l’una e l’altra cosa insieme, il corpo e l’anima, quasi che si parli di cavallo bianco là dove non è stato peccato. Altri ancora, in quarto luogo, dirà che la chiesa, ch’è definita suo corpo <sup><a id="back_note_579" href="Note.html#note_579" title="579" class="noteref">579</a></sup>, è il cavallo bianco, in quanto non ha macchia né ruga <sup><a id="back_note_580" href="Note.html#note_580" title="580" class="noteref">580</a></sup>, che egli ha santificato per sé nel lavacro d’acqua <sup><a id="back_note_581" href="Note.html#note_581" title="581" class="noteref">581</a></sup>. Secondo questi concetti interpreteremo anche ciò che segue, la milizia del cielo e l’esercito del Verbo di Dio e come mai tutti coloro che seguono il Verbo di Dio seggano su cavalli bianchi e siano vestiti di lino perfettamente bianco. Perciò a questo cavallo bianco, dal quale è trasportato colui ch’è detto Verbo di Dio, e a questa cavalleria celeste, che lo segue su cavalli ugualmente bianchi, Cristo paragona e rende simile la sua chiesa.</p>

  <p class="normal"><i>Fra i carri del Faraone</i> <sup><a id="back_note_582" href="Note.html#note_582" title="582" class="noteref">582</a></sup> possiamo anche interpretare nel senso che, di quanto questa cavalleria del Signore eccelle sulla cavalleria e sui carri del Faraone, altrettanto tu, che sei bella fra le donne, eccelli e superi tutte le altre anime, che portano ancora il giogo del Faraone e sopportano i suoi cavalieri, certamente perché questa mia cavalleria, che purificata dal lavacro d’acqua e resa candida <sup><a id="back_note_583" href="Note.html#note_583" title="583" class="noteref">583</a></sup> ha meritato di avere come cavaliere il Verbo di Dio, è stata tratta e portata via ai carri del Faraone. Di lì provengono infatti tutti i credenti, perché Cristo è venuto in questo mondo per salvare i peccatori <sup><a id="back_note_584" href="Note.html#note_584" title="584" class="noteref">584</a></sup>. Perciò si può spiegare così il significato del passo: alla mia cavalleria, che prima era fra i carri del Faraone e ora mi segue su bianchi cavalli purificata dal lavacro d’acqua, ti ritengo simile, o tu che mi sei vicina. Perciò sono beate quelle anime che hanno piegato la loro schiena per accogliere sopra di sé come cavaliere il Verbo di Dio e sopportare il suo morso, in modo ch’egli le indirizzi dovunque e le guidi con le briglie dei suoi precetti. Infatti non procedono secondo la loro volontà, ma in tutto sono guidate e moderate secondo la volontà del cavaliere. Ma forse, poiché la chiesa è formata dall’unione di molte anime e ha ricevuto esempio di vita da Cristo, si può pensare che tale esempio non l’abbia ricevuto proprio dalla divinità del Verbo di Dio, che trascende gli atti e i sentimenti che debbono essere dati come esempio agli uomini, ma piuttosto che l’anima, ch’è stata da lui assunta e nella quale è somma la perfezione <sup><a id="back_note_585" href="Note.html#note_585" title="585" class="noteref">585</a></sup>, proprio questa sia stata posta come esempio: costei qui lo sposo definisce: <i>tu che mi sei vicina</i> <sup><a id="back_note_586" href="Note.html#note_586" title="586" class="noteref">586</a></sup> e a costei deve essere simile la chiesa ch’è formata da molte anime, cioè da quelle che prima sono state sotto il giogo e fra i carri del Faraone e che ora si chiamano cavalleria di Dio. Quale di queste due interpretazioni sembra adattarsi meglio al passo proposto, giudica tu che leggi.</p>

  <p class="Verso"><i>Quanto son diventate belle le tue guance, come della tortora, e la tua nuca è come una collana </i>(1, 10)</p>

  <p class="normal">Questo è lo sviluppo della trama dell’azione drammatica: dopo che lo sposo ha indirizzato alla sposa un severo ammonimento, affermando che, se non conoscerà se stessa, dovrà uscire sulle tracce dei greggi e far pascolare non le pecore ma i capretti, la sposa ha arrossito per la severità dell’ammonizione, e il rossore della vergogna, diffusosi sul volto, ha reso belle le sue guance, molto più attraenti di quanto erano prima; e non solo le guance, ma anche la nuca è diventata tanto bella quasi che fosse adorna di collane. La bellezza delle guance è paragonata alle tortore, perché con tali uccelli si indica insieme la nobiltà del volto e l’operosità. Tale la spiegazione dell’azione considerata nel senso letterale.</p>

  <p class="normal">Ma veniamo al punto. Paolo apostolo scrivendo alla chiesa di Corinto dice così: <i>Infatti il corpo non è un solo membro ma molti. Se il piede dirà: poiché non sono mano non appartengo al corpo, non per questo non appartiene al corpo. E se l’orecchio dirà: poiché non sono occhio non appartengo al corpo, non per questo non appartiene al corpo. Se tutto il corpo fosse occhio, dov’è l’udito? e se è tutto udito, dov’è l’odorato? Invece Dio ha collocato ogni membro nel corpo come ha voluto</i> <sup><a id="back_note_587" href="Note.html#note_587" title="587" class="noteref">587</a></sup>. Dopo aver trattato a lungo questo argomento dice: <i>Voi siete corpo di Cristo e membra ognuno per sua parte</i> <sup><a id="back_note_588" href="Note.html#note_588" title="588" class="noteref">588</a></sup>. E ancora, scrivendo agli Efesini dice: <i>Sottomessi gli uni agli altri nel timore di Cristo. Le mogli siano sottomesse ai loro mariti come al Signore, perché il marito è capo della moglie, come Cristo è capo della chiesa, egli il salvatore del corpo. Perciò come la chiesa è sottomessa a Cristo, così le mogli siano sottomesse in tutto ai loro mariti. Mariti, amate le vostre mogli, come anche Cristo ha amato la sua chiesa ed ha consegnato se stesso per lei, per santificarla nel lavacro di acqua nella parola, per prepararsi una chiesa gloriosa che non avesse né macchia né ruga o qualcosa del genere, ma fosse santa e immacolata al suo cospetto</i> <sup><a id="back_note_589" href="Note.html#note_589" title="589" class="noteref">589</a></sup>. E poco dopo: <i>Infatti nessuno mai ha in odio la sua carne, ma la nutrisce e la cura, proprio come Cristo fa con la chiesa, perché siamo membra del suo corpo</i> <sup><a id="back_note_590" href="Note.html#note_590" title="590" class="noteref">590</a></sup>, ecc.</p>

  <p class="normal">Così apprendiamo che la chiesa, come è sposa di Cristo, così è anche suo corpo e sue membra. Se perciò senti nominare le membra della sposa, intendi le membra della chiesa. Fra queste, come ce ne sono alcune che son dette occhi, senza dubbio per la luce di intelligenza e di scienza, e altre orecchi perché ascoltano la parola di dottrina, e altre mani per le buone opere e le incombenze religiose, così ce ne sono alcune che sono chiamate guance. Col nome di guancia indichiamo la parte del volto in cui si riconosce la nobiltà e la verecondia dell’anima, si che certamente con tal nome si indicano fra le membra della chiesa quelle che coltivano la bella pratica della castità e della pudicizia. Grazie a queste vien detto a tutto il corpo della sposa: <i>Quanto belle sono diventate le tue guance</i> <sup><a id="back_note_591" href="Note.html#note_591" title="591" class="noteref">591</a></sup>. Osserva che lo sposo non ha detto: Quanto belle sono le tue guance, ma: <i>Quanto belle sono diventate</i>, per rilevare che prima esse non erano così belle; ma dopo che la sposa ricevette i baci dello sposo e questo, che prima parlava per mezzo dei profeti, arrivò e purificò per sé la sua chiesa nel lavacro d’acqua e fece si che non avesse macchia né ruga <sup><a id="back_note_592" href="Note.html#note_592" title="592" class="noteref">592</a></sup> e si fece conoscere da lei, allora le sue guance sono diventate belle. Allora infatti castità pudicizia verginità, doti che prima non aveva posseduto, si diffusero sulle guance della chiesa con attraente bellezza. Questo aspetto delle guance, cioè della pudicizia e della castità, è paragonato alle tortore. Dicono infatti che la natura delle tortore è di tal genere che né il maschio si accosta a più di una femmina né la femmina sopporta più di un maschio, si che se muore uno dei due e l’altro sopravvive, insieme col coniuge si estingue anche il desiderio dell’unione. Perciò convenientemente l’immagine della tortora si adatta alla chiesa, o nel senso che essa non conosce unione con altro marito dopo Cristo, sia nel senso che in lei, a guisa di tortora, volteggiano in gran copia continenza e pudicizia.</p>

  <p class="normal">Secondo tale ordine d’idee interpretiamo anche la nuca della sposa. Con tale immagine certo dobbiamo intendere le anime che accolgono il giogo di Cristo, il quale dice: <i>Accogliete su di voi il mio giogo, perché il mio giogo è dolce</i> <sup><a id="back_note_593" href="Note.html#note_593" title="593" class="noteref">593</a></sup>. La sua ubbidienza è definita la sua nuca. Perciò la nuca è diventata bella come una collana, e ben a ragione. Infatti colei che prima la disubbidienza del peccato aveva resa brutta, ora l’obbedienza della fede rende bella e attraente. Perciò: la tua nuca è diventata bella come una collana: infatti per ambedue i termini si sottintende: è diventata bella. Per <i>collana</i> qui intendiamo gl’intrecci e le connessioni dei monili, che si sogliano collocare sulla nuca; e di qui si diramano e discendono su tutto il collo gli altri ornamenti. Perciò lo sposo ha paragonato la nuca della sposa all’ornamento che viene posto sulla nuca e sul collo. Intendiamo così questa espressione. Abbiamo detto che con nuca si indicano la sottomissione e l’obbedienza, perché la sposa accetta, per così dire, il giogo di Cristo e presta obbedienza alla sua fede. Perciò l’ornamento della sua nuca, cioè della sua obbedienza, è Cristo. Infatti egli per primo diventò obbediente fino alla morte, e <i>come per la disubbidienza di un solo</i> <sup><a id="back_note_594" href="Note.html#note_594" title="594" class="noteref">594</a></sup> — cioè di Adamo — <i>la moltitudine è diventata peccatrice, così per l’ubbidienza di un solo</i> — cioè di Cristo — <i>la moltitudine diventerà giusta</i> <sup><a id="back_note_595" href="Note.html#note_595" title="595" class="noteref">595</a></sup>. Perciò ornamento e monile della nuca della chiesa è l’obbedienza di Cristo. Ma così la nuca della chiesa, cioè la sua obbedienza, è diventata simile alla obbedienza di Cristo, ch’è il monile della sua nuca: in ciò è grande la lode per la sposa, grande la gloria per la chiesa, perché l’imitazione della sua ubbidienza uguaglia l’ubbidienza di Cristo, ch’è appunto oggetto di imitazione da parte della chiesa. Tale specie di monile è ricordato anche nella <i>Genesi</i> come dato dal patriarca Giuda alla sua nuora Thamar con la quale si uni come con una prostituta <sup><a id="back_note_596" href="Note.html#note_596" title="596" class="noteref">596</a></sup>. Questo mistero, che non a tutti risulta evidente <sup><a id="back_note_597" href="Note.html#note_597" title="597" class="noteref">597</a></sup>, viene interpretato nel senso che Cristo ha dato questo pegno di futura perfezione alla chiesa, che ha riunito traendola via dalla prostituzione di molte dottrine, ed ha posto sulla sua nuca questo ornamento d’ubbidienza.</p>

  <p class="Verso"><i>Oggetti simili all’oro faremo per te con ricami d’argento, finché il re sta nel suo letto </i>(1, 11-12)</p>

  <p class="normal">Sopra abbiamo detto che questo libro ha l’aspetto di un’azione drammatica che si sviluppa con mutamento di personaggi: ora queste parole sembran dette alla sposa dagli amici e dai compagni dello sposo, che, secondo l’interpretazione mistica sopra accennata, possono essere interpretati come angeli e anche come profeti e patriarchi. Infatti non soltanto allora, quando dopo il battesimo da parte di Giovanni il Signore fu tentato dal diavolo nel deserto, gli angeli si avvicinarono e lo servirono <sup><a id="back_note_598" href="Note.html#note_598" title="598" class="noteref">598</a></sup>, ma anche prima della sua venuta nel corpo sempre gli hanno prestato servizio. Anche della legge si dice che fu stabilita per mezzo de-gli angeli nella mano del mediatore <sup><a id="back_note_599" href="Note.html#note_599" title="599" class="noteref">599</a></sup>. E scrivendo agli Ebrei l’apostolo dice: <i>Se infatti la parola ch’è stata pronunciata per mezzo degli angeli, è diventata ben ferma</i> <sup><a id="back_note_600" href="Note.html#note_600" title="600" class="noteref">600</a></sup>. Essi erano stati messi a fianco della sposa ancora bambina in qualità di tutori e procuratori <sup><a id="back_note_601" href="Note.html#note_601" title="601" class="noteref">601</a></sup> insieme col pedagogo, cioè la legge, in attesa che venisse la pienezza dei tempi e Dio mandasse suo Figlio, fatto da donna, fatto sotto la legge <sup><a id="back_note_602" href="Note.html#note_602" title="602" class="noteref">602</a></sup>. Allora colei che stava sotto i tutori i procuratori e il pedagogo, cioè sotto la legge, fu condotta a ricevere i baci, cioè le parole e la dottrina, proprio del Verbo di Dio. Ma prima che arrivasse questo tempo, in molte occasioni la sposa era stata fatta oggetto del servizio degli angeli, che allora apparivano agli uomini e dicevano quelle cose che la circostanza e il tempo richiedevano <sup><a id="back_note_603" href="Note.html#note_603" title="603" class="noteref">603</a></sup>.</p>

  <p class="normal">Non credere infatti che io parli di sposa e di chiesa soltanto a partire dalla venuta del Salvatore nella carne, bensì ne parlo dall’inizio del genere umano e della stessa creazione del mondo, anzi, per risalire più in alto all’origine di questo mistero sotto la guida di Paolo, addirittura prima della creazione del mondo. Infatti Paolo dice: <i>Come ci ha scelto in Cristo prima della creazione del mondo, affinché fossimo santi e immacolati al suo cospetto, predestinandoci nell’amore all’adozione di figli</i> <sup><a id="back_note_604" href="Note.html#note_604" title="604" class="noteref">604</a></sup>. E nei salmi è scritto: <i>Ricordati, Signore, del tuo popolo, che hai riunito dall’inizio</i> <sup><a id="back_note_605" href="Note.html#note_605" title="605" class="noteref">605</a></sup>. Infatti i primi fondamenti della formazione della chiesa sono stati stabiliti subito, all’inizio, per cui l’apostolo dice anche che la chiesa è edificata non solo sul fondamento degli apostoli ma anche dei profeti <sup><a id="back_note_606" href="Note.html#note_606" title="606" class="noteref">606</a></sup>. Fra i profeti viene annoverato anche Adamo, che profetò un gran mistero riguardo a Cristo e alla chiesa, dicendo: <i>Perciò l’uomo abbandonerà suo padre e sua madre e si unirà con sua moglie e tutti e due formeranno una sola carne</i> <sup><a id="back_note_607" href="Note.html#note_607" title="607" class="noteref">607</a></sup>. Infatti dice chiaramente l’apostolo riguardo a questo passo: <i>Questo mistero è grande, e io dico che si applica a Cristo e alla chiesa</i> <sup><a id="back_note_608" href="Note.html#note_608" title="608" class="noteref">608</a></sup>. Lo stesso apostolo, quando dice: <i>Cristo infatti ha amato la chiesa si da consegnare se stesso per lei santificandola nel lavacro di acqua</i> <sup><a id="back_note_609" href="Note.html#note_609" title="609" class="noteref">609</a></sup>, non indica certo che essa prima non esisteva. Infatti come egli potrebbe aver amato quella che non esisteva? Ma certo egli ha amato quella che esisteva. Infatti essa viveva in tutti i santi che son vissuti dall’inizio del tempo. Poiché l’amava, venne a lei e come <i>i suoi figli partecipavano della carne e del sangue, anche lui ne è diventato partecipe</i> <sup><a id="back_note_610" href="Note.html#note_610" title="610" class="noteref">610</a></sup> <i>e si è consegnato per loro</i> <sup><a id="back_note_611" href="Note.html#note_611" title="611" class="noteref">611</a></sup>. Essi infatti erano la chiesa che egli ha amato per amplificarla nel numero, adornarla nelle virtù e trasferirla dalla terra in cielo con l’amore della perfezione. Perciò, fin dall’inizio prestarono servizio i profeti, prestarono servizio gli angeli. Infatti che cos’altro avvenne allora, allorché tre uomini apparvero ad Abramo che sedeva presso la quercia di Mambre <sup><a id="back_note_612" href="Note.html#note_612" title="612" class="noteref">612</a></sup>?, benché quell’apparizione di angeli abbia rivelato qualcosa di più che una missione angelica: infatti allora veniva indicato il mistero della Trinità <sup><a id="back_note_613" href="Note.html#note_613" title="613" class="noteref">613</a></sup>. Lo stesso avvenne anche nell’<i>Esodo</i>, allorché vien detto che l’angelo del Signore apparve a Mosè nel rovo fra le fiamme. Infatti subito dopo è scritto che nell’angelo parlava il Signore e Dio, e questo è designato come il Dio di Abramo, il Dio di l sacco, il Dio di Giacobbe <sup><a id="back_note_614" href="Note.html#note_614" title="614" class="noteref">614</a></sup>. Leggendo questo passo, alcuni eretici hanno affermato che il Dio della legge e dei profeti è molto inferiore a Gesù Cristo e allo Spirito Santo e hanno spinto la loro empietà fino a porre la perfezione in Cristo e nello Spirito Santo, e invece imperfezione e debolezza nel Dio della legge <sup><a id="back_note_615" href="Note.html#note_615" title="615" class="noteref">615</a></sup>.</p>

  <p class="normal">Ma di ciò tratteremo altra volta. Ora è nostro proposito far vedere in che modo gli angeli buoni, che prima della venuta di Cristo esercitavano la tutela sulla sposa ancora bambina, siano essi gli amici e i compagni dello sposo, che dicono a lei: <i>Faremo per te oggetti simili all’oro con ricami d’argento, finché il re sta nel suo letto</i> <sup><a id="back_note_616" href="Note.html#note_616" title="616" class="noteref">616</a></sup>. Perciò essi non dicono di fare per la sposa oggetti d’oro — infatti non avevano tale oro che fosse degno di essere offerto alla sposa —, ma invece di oggetti d’oro promettono di fare oggetti simili all’oro, e non un solo oggetto bensì molti. Così affermano anche dell’argento: ma quasi che avessero una certa quantità d’argento, anche se piccola, promettono di fare non oggetti simili all’argento, ma ricami di argento, in quanto non avevano tanta abbondanza d’argento da fare con questo un lavoro solido e compatto, e perciò intrecciano soltanto ricami e piccoli disegni, come punti, in quell’oggetto che facevano a somiglianza dell’oro. Tali ornamenti fanno per la sposa gli amici dello sposo di cui sopra abbiamo parlato. Ma riguardo al significato segreto qui contenuto e a ciò che comporta la novità dell’espressione, preghiamo il Padre dello sposo e Verbo onnipotente che ci schiuda la porta di questo mistero affinché possiamo essere illuminati non soltanto per comprenderlo ma anche per comunicarlo, e imparare a commisurare il discorso spirituale in relazione alle capacità di coloro che leggeranno.</p>

  <p class="normal">In molti luoghi abbiamo dimostrato che l’oro simboleggia la natura intelligibile e incorporea, l’argento invece la facoltà della parola e della ragione, secondo quanto dice Dio stesso per mezzo del profeta: <i>Vi ho dato argento ed oro, ma voi avete fatto statue di Baal d’argento e d’oro</i> <sup><a id="back_note_617" href="Note.html#note_617" title="617" class="noteref">617</a></sup>, dimostrando con ciò che egli diceva: Vi ho dato senso e ragione, con cui voi poteste aver conoscenza di me, che sono Dio, e adorarmi. Invece voi avete adibito il senso e la ragione che sono in voi per adorare i demoni. Ed è scritto: <i>Le parole di Dio sono parole pure, argento purificato nel fuoco</i> <sup><a id="back_note_618" href="Note.html#note_618" title="618" class="noteref">618</a></sup>; e in altro luogo: <i>La lingua del giusto è argento puro</i> <sup><a id="back_note_619" href="Note.html#note_619" title="619" class="noteref">619</a></sup>. E i Cherubini sono detti d’oro <sup><a id="back_note_620" href="Note.html#note_620" title="620" class="noteref">620</a></sup> perché simboleggiano la pienezza della conoscenza. E si comanda di porre nella tenda della testimonianza un candelabro di oro massiccio <sup><a id="back_note_621" href="Note.html#note_621" title="621" class="noteref">621</a></sup>, che mi sembra simboleggiare la legge naturale in cui è contenuta luce di conoscenza. Ma a che radunare molte testimonianze, là dove chi vuole apprendere ha a sua disposizione molti passi della Scrittura in cui viene indicato che l’oro è messo in rapporto col senso e con la ragione, e l’argento con la parola e col discorso? Ora dunque affrettiamoci a considerare in che modo, secondo quanto abbiamo osservato sopra, gli amici dello sposo dicano di fare oggetti simili all’oro, con ricami d’argento.</p>

  <p class="normal">Poiché la legge, che fu stabilita per mezzo degli angeli nella mano del mediatore <sup><a id="back_note_622" href="Note.html#note_622" title="622" class="noteref">622</a></sup>, conteneva l’ombra dei beni futuri <sup><a id="back_note_623" href="Note.html#note_623" title="623" class="noteref">623</a></sup>, non proprio l’immagine delle cose <sup><a id="back_note_624" href="Note.html#note_624" title="624" class="noteref">624</a></sup>, e tutto ciò che accadeva a quelli di cui si parla nella legge, accadeva in simbolo <sup><a id="back_note_625" href="Note.html#note_625" title="625" class="noteref">625</a></sup>, e non nella realtà <sup><a id="back_note_626" href="Note.html#note_626" title="626" class="noteref">626</a></sup>, mi sembra che tutte queste cose siano stati oggetti simili all’oro e non oro vero. Cioè, poiché si deve intendere l’oro vero in riferimento alle cose spirituali e invisibili, per somiglianza di oro, in cui non è l’autentica realtà ma l’ombra della realtà, dobbiamo intendere queste cose corporee e visibili <sup><a id="back_note_627" href="Note.html#note_627" title="627" class="noteref">627</a></sup>. Per es., cosa simile all’oro fu la tenda manufatta della quale dice l’apostolo: <i>Gesù infatti non entrò nel santuario fatto dalla mano dell’uomo, immagine delle realtà autentiche, ma proprio nel cielo</i> <sup><a id="back_note_628" href="Note.html#note_628" title="628" class="noteref">628</a></sup>. Perciò le cose che sono in cielo, invisibili e incorporee, quelle sono autentiche: queste invece che in terra sono visibili e corporee, sono definite immagine delle realtà autentiche, non autentiche esse stesse. Esse sono definite cose simili all’oro, fra le quali è l’arca della testimonianza, il propiziatorio, i Cherubini, l’altare dell’incenso, la mensa della presentazione, i pani e anche il velo e le colonne e le traverse e l’altare dei sacrifici e lo stesso tempio e tutto ciò ch’è scritto nella legge. Tutti questi erano oggetti simili all’oro. E lo stesso oro visibile, in quanto visibile, non è oro vero, ma cosa simile all’oro vero invisibile.</p>

  <p class="normal">Tali oggetti simili all’oro fecero per la sposa, cioè per la chiesa, gli amici dello sposo, cioè gli angeli e i profeti che prestarono servizio nella legge e negli altri misteri. Credo che intendendo in questo modo Paolo abbia detto: <i>Nel culto degli angeli, in ciò che vede, insuperbito senza ragione a causa dei suoi pensieri carnali</i> <sup><a id="back_note_629" href="Note.html#note_629" title="629" class="noteref">629</a></sup>. Perciò tutte le pratiche del culto e della religione giudaica sono oggetti simili all’oro. Ma allorché uno si sarà convertito al Signore e da lui sarà stato portato via il velo <sup><a id="back_note_630" href="Note.html#note_630" title="630" class="noteref">630</a></sup>, allora vedrà l’oro autentico: oggetti simili a quest’oro, prima che lo sposo fosse presente e si facesse conoscere, fecero per la sposa i suoi amici, affinché incitata e spinta da quella somiglianza essa fosse presa dal desiderio dell’oro autentico. Proprio questo indica Paolo dove dice: <i>Queste cose accadevano per loro simbolicamente, ma sono state scritte per noi per cui è giunta la fine dei tempi</i> <sup><a id="back_note_631" href="Note.html#note_631" title="631" class="noteref">631</a></sup>. Non devi intendere in senso temporale la fine di cui parla Paolo: infatti la fine temporale sorprenderà molti per i quali non sono state scritte tali cose, perché non riusciranno a comprenderle in questo modo. Per fine dei tempi Paolo intende la perfezione delle cose, ch’è sopraggiunta per Paolo e per quelli simili a lui, per i quali tutto ciò è stato scritto. Questo abbiamo proposto a mo’ di digressione, volendo far vedere in che modo gli amici dello sposo dicano di fare per la sposa oggetti simili all’oro con ricami d’argento, cioè per mezzo di ciò che hanno lasciato scritto nella legge e nei profeti in figure immagini similitudini parabole.</p>

  <p class="normal">In tutti questi oggetti ci sono anche piccoli ricami d’argento <sup><a id="back_note_632" href="Note.html#note_632" title="632" class="noteref">632</a></sup>, cioè indizi di parola spirituale e di interpretazione razionale, anche se rari ed esigui. Infatti prima della venuta del Signore a stento qualcuno dei profeti ha rivelato una piccola parte del discorso tenuto nascosto: per es., come quando Isaia dice: <i>La vigna del Signore Sabaoth è la casa d’Israele, e la casa di Giuda la nuova amata</i> <sup><a id="back_note_633" href="Note.html#note_633" title="633" class="noteref">633</a></sup>; e ancora in altro luogo: <i>La moltitudine delle acque è la moltitudine delle genti</i> <sup><a id="back_note_634" href="Note.html#note_634" title="634" class="noteref">634</a></sup>. Ezechiele, nominando le due sorelle Oolla e Ooliba, distingue che una è Samaria e l’altra Giuda <sup><a id="back_note_635" href="Note.html#note_635" title="635" class="noteref">635</a></sup>. E se altrove qualche concetto di tal genere è rivelato dalle interpretazioni dei profeti, questi son detti ricami d’argento. Ma quando il Salvatore e Signore nostro Gesù venne sostenendo tutto l’universo con la parola della sua potenza <sup><a id="back_note_636" href="Note.html#note_636" title="636" class="noteref">636</a></sup>, nella sua passione fu dato il segno che quanto era tenuto nell’arcano e nel segreto sarebbe stato portato alla luce e sarebbe diventato manifesto: infatti il velo del tempio, che copriva la parte segreta e nascosta del santuario, si spaccò dall’alto in basso <sup><a id="back_note_637" href="Note.html#note_637" title="637" class="noteref">637</a></sup>, rivelando a tutti chiaramente ciò che dentro era tenuto nascosto. Perciò tutto ciò che ci è stato dato dal servizio degli angeli e dei profeti, è stato somiglianza d’oro con piccoli ed esigui ricami d’argento: invece tutto ciò ch’è stato rivelato proprio dal nostro Signore Gesù Cristo è stato stabilito in oro autentico e in argento compatto.</p>

  <p class="normal">Di tali oggetti d’oro con ricami d’argento, che fanno gli amici dello sposo, non si dice che rimarranno in eterno, ma viene fissato un termine da parte di quelli stessi, che dicono: <i>Finché il re sta nel suo letto</i> <sup><a id="back_note_638" href="Note.html#note_638" title="638" class="noteref">638</a></sup>. Infatti, allorché egli giacendo avrà dormito come un leone e come un leoncello e allorché il Padre lo avrà risvegliato <sup><a id="back_note_639" href="Note.html#note_639" title="639" class="noteref">639</a></sup> ed egli sarà risorto dai morti, coloro che si saranno conformati alla sua resurrezione ormai non rimarranno più nella somiglianza dell’oro, cioè nel culto delle realtà corporee: infatti riceveranno da lui oro autentico, cercando e sperando non le cose che si vedono ma quelle che non si vedono, non quelle che sono in terra ma quelle che sono in cielo, dove Cristo siede alla destra del Padre <sup><a id="back_note_640" href="Note.html#note_640" title="640" class="noteref">640</a></sup>, e diranno: <i>Anche se una volta abbiamo conosciuto Cristo secondo la carne, ma ora non lo conosciamo più</i> <sup><a id="back_note_641" href="Note.html#note_641" title="641" class="noteref">641</a></sup>. Perciò non si serviranno più di piccoli ricami di argento ma di argento diffuso in grande abbondanza. Infatti apprenderanno <sup><a id="back_note_642" href="Note.html#note_642" title="642" class="noteref">642</a></sup> che in quella somiglianza d’oro la pietra che seguiva e offriva da bere al popolo è Cristo, e il mare è il battesimo, e la nube lo Spirito Santo, e la manna il Verbo di Dio, e l’agnello pasquale il Salvatore, e il sangue dell’agnello la passione di Cristo, e il velo ch’è nel santo dei santi e copre le cose divine e segrete è la sua carne <sup><a id="back_note_643" href="Note.html#note_643" title="643" class="noteref">643</a></sup>; e altri innumerevoli misteri diventeranno manifesti grazie alla sua resurrezione, rivelati non più con un piccolo ricamo, come prima, ma con una amplissima esposizione. Affinché risultino più chiare le parole <i>Finché il re sta nel suo letto</i> <sup><a id="back_note_644" href="Note.html#note_644" title="644" class="noteref">644</a></sup> riportiamo anche un passo della seconda profezia di Balaam, che riguardo a Cristo così si esprime: <i>Sorgerà una stella da Giacobbe e nascerà un uomo dal suo seme e dominerà su molte genti; sarà esaltato Gog suo regno e il suo regno crescerà. Dio lo condurrà fuori dall’Egitto, come la gloria dell’unicorno, e divorerà le genti dei suoi nemici e fiaccherà le loro ossa e li prenderà di mira con le sue frecce. Giacendo riposerà come un leone e come un leoncello: chi lo risveglierà?</i> <sup><a id="back_note_645" href="Note.html#note_645" title="645" class="noteref">645</a></sup>. Considera attentamente e osserva come qui venga precisato che ogni somiglianza d’oro rimane fino a un tempo fissato. <i>Dopo sarà esaltato Gog</i> — cioè, sui tetti — <i>il suo regno</i>, quando sarà stato trasferito dalla terra ai tetti del cielo. Ma su questo argomento ho trattato più a fondo nel commento ai Numeri.</p>

  <p class="normal">Esaminiamo ora se anche ai santi patriarchi e ai profeti, che comunicarono la parola divina prima della venuta del nostro Signore Gesù Cristo, è stata concessa la grazia di questa perfezione, ch’è dell’oro autentico, ovvero se essi compresero soltanto che queste cose sarebbero avvenute e in spirito <sup><a id="back_note_646" href="Note.html#note_646" title="646" class="noteref">646</a></sup> previdero la loro venuta, e se solo in questo senso il Signore disse di Abramo che aveva desiderato vedere il suo giorno, l’aveva visto e ne aveva gioito <sup><a id="back_note_647" href="Note.html#note_647" title="647" class="noteref">647</a></sup>, cioè nel senso che in spirito aveva previsto che esso sarebbe venuto.Forse conferma ancor più che le cose stanno così quel passo che dice: <i>Molti giusti hanno desiderato vedere ciò che voi avete visto ed essi non videro, udire ciò che voi udite ed essi non udirono</i> <sup><a id="back_note_648" href="Note.html#note_648" title="648" class="noteref">648</a></sup>. Benché neppure a quelli poté mancare la perfezione che deriva dalla fede. Infatti ciò che noi crediamo dopo ch’è avvenuto, essi con maggiore attesa credevano che sarebbe avvenuto. Come perciò a partire dalla venuta di Cristo la fede in ciò ch’è avvenuto conduce i credenti alla somma perfezione, così quelli alla somma perfezione condusse la fede in ciò che sarebbe avvenuto <sup><a id="back_note_649" href="Note.html#note_649" title="649" class="noteref">649</a></sup>.</p>

  <p class="normal">Riferiamo ora l’interpretazione ad ogni singola anima. Finché l’anima è ancora piccola e imperfetta e posta sotto la tutela di tutori e procuratori <sup><a id="back_note_650" href="Note.html#note_650" title="650" class="noteref">650</a></sup>, cioè dei dottori della chiesa ovvero degli angeli di cui si dice che sono gli angeli dei piccoli e vedono sempre il volto del Padre ch’è nei cieli <sup><a id="back_note_651" href="Note.html#note_651" title="651" class="noteref">651</a></sup>, per lei vengono fatti soltanto oggetti simili all’oro, vale a dire che essa è istruita con parabole ed esempi, come dello stesso Cristo si dice che <i>cresceva in età sapienza e grazia presso Dio e presso gli uomin</i>i <sup><a id="back_note_652" href="Note.html#note_652" title="652" class="noteref">652</a></sup>. Con questi oggetti simili all’oro è istruita e per lei vengono fatti anche ricami d’argento. Infatti talvolta nelle nozioni che le vengono date le vengono fatte anche piccole e rare rivelazioni circa i misteri più segreti, perché essa sia accesa dal desiderio di rivelazioni più importanti: non si può infatti desiderare ciò che s’ignora completamente. Perciò, come non bisogna rivelare subito tutto ai principianti e a coloro che ricevono i primi rudimenti, così non bisogna neppure nascondere loro completamente le realtà spirituali e mistiche, ma, come dice la parola di Dio, bisogna far per loro ricami d’argento e gettare nelle loro anime qualche scintilla di comprensione spirituale affinché in certo modo provino il gusto della dolcezza che debbono desiderare, e per evitare — come abbiamo detto — che essi non desiderino affatto ciò che completamente ignorano. Quanto poi al fatto che definiamo piccola l’anima, nessuno intenda nel senso che l’anima sia detta piccola secondo la sostanza: infatti definiamo piccola l’anima cui manca l’istruzione e in cui è modesta la capacità di comprendere e minima l’esperienza.</p>

  <p class="normal">Conviene pertanto che si agisca così finché il re sta nel suo letto, cioè finché tale anima progredisca al punto di comprendere il re che riposa proprio in lei. Dice infatti questo re: <i>Abiterò in loro e camminerò fra loro</i> <sup><a id="back_note_653" href="Note.html#note_653" title="653" class="noteref">653</a></sup>, cioè in coloro che offrono al Verbo di Dio tale ampiezza di cuore, si che si dica anche che egli cammina fra loro, cioè in spazi di più ampia comprensione e di più diffusa conoscenza. Perciò si dice anche che egli riposa in quell’anima, senza dubbio quella di cui lo stesso Signore dice per mezzo del profeta: <i>Su chi riposerò se non su chi è umile e pacifico e teme le mie parole?</i> <sup><a id="back_note_654" href="Note.html#note_654" title="654" class="noteref">654</a></sup>. Perciò questo re, ch’è il Verbo di Dio, ha il suo giaciglio nell’anima ch’è già arrivata alla perfezione, purché in essa non ci sia alcun peccato, ma sia piena di santità, piena di pietà fede amore pace e di ogni altra virtù. Allora piace al re riposare in lei e avervi il suo giaciglio. A tale anima il Signore diceva: <i>Io e il Padre verremo e mangeremo con lui e presso di lui ci tratterrem</i>o <sup><a id="back_note_655" href="Note.html#note_655" title="655" class="noteref">655</a></sup>. Ma dove mangia Cristo col Padre e dove si trattiene se non dove anche riposa? Beata la larghezza di quell’anima, beata la via spianata di quella mente, in cui il Padre e il Figlio, e certo anche lo Spirito Santo riposano mangiano e si trattengono. Con quali cibi si nutriscono questi convitati? Lì la pace è il primo cibo, viene imbandita l’umiltà insieme con la pazienza, la mansuetudine anche e la dolcezza, e ciò ch’è di più grande soavità, la purezza del cuore. Ma in tale banchetto l’amore occupa il posto principale. In tal modo con la terza interpretazione abbiamo riferito anche ad ogni singola anima le parole: <i>Oggetti simili all’oro faremo per te con ricami d’argento, finché il re sta nel suo letto</i> <sup><a id="back_note_656" href="Note.html#note_656" title="656" class="noteref">656</a></sup>.</p>

  <p class="Verso"><i>Il mio nardo ha diffuso il suo odore </i>(ovvero:<i> l’odore di lui</i>)<i> </i>(1, 12)</p>

  <p class="normal">Secondo lo svolgimento dell’azione drammatica, la sposa, dopo quelle parole, è entrata dallo sposo e lo ha unto con i suoi profumi in maniera meravigliosa, quasi che il nardo, che prima presso la sposa non aveva diffuso il suo odore, invece lo ha diffuso appena ha toccato il corpo dello sposo, così che non tanto lo sposo ha tratto profumo dal nardo quanto il nardo dallo sposo.</p>

  <p class="normal">Se poi leggiamo secondo la variante che si trova in altri esemplari: <i>Il mio nardo ha diffuso l’odore di lui</i>, troviamo qualcosa di ancor più divino: infatti il profumo del nardo, con cui è unto lo sposo, ha preso non il suo odore naturale, ma proprio quello dello sposo e tale odore ha riportato alla sposa, che così nell’ungere lo sposo ha ricevuto il profumo di quello come profumo dello stesso unguento. È come se la sposa dicesse: il nardo col quale ho unto lo sposo, ritornando a me mi ha portato l’odore dello sposo e, quasi che il suo naturale aroma sia stato superato dalla fragranza dello sposo, mi ha portato il suo profumo. Questa la spiegazione dell’azione drammatica secondo il senso letterale: ma ora veniamo all’interpretazione spirituale.</p>

  <p class="normal">Assumiamo come simbolo della chiesa-sposa la persona di Maria, di cui si dice che porta una libbra di profumo di nardo prezioso, unge i piedi di Gesù e li asciuga con i suoi capelli <sup><a id="back_note_657" href="Note.html#note_657" title="657" class="noteref">657</a></sup>: così in qualche modo essa recupera e accoglie in se stessa con i capelli il profumo che si era imbevuto della qualità e della virtù del corpo di Cristo. Perciò essa, traendo a sé non l’odore del nardo per mezzo del profumo ma l’odore dello stesso Verbo di Dio grazie ai capelli con i quali ne asciugava i piedi, ha posto sul suo capo la fragranza non del nardo ma di Cristo e dice: il mio nardo, cosparso sul corpo di Cristo, mi ha restituito l’odore di lui. Osserva infatti in che modo questo episodio è raccontato: <i>Maria portò una libbra di profumo di nardo prezioso e unse i piedi di Gesù e li asciugò con i capelli della sua testa; e tutta la casa fu piena dell’aroma del profumo</i> <sup><a id="back_note_658" href="Note.html#note_658" title="658" class="noteref">658</a></sup>. Questo indica che il profumo della dottrina che procede da Cristo e la fragranza dello Spirito Santo hanno riempito tutta la casa di questo mondo o la casa di tutta la chiesa. Ovvero hanno riempito tutta la casa di quell’anima che ha partecipato dell’odore di Cristo offrendo prima il dono della sua fede come profumo di nardo e da ciò ha ricevuto la grazia dello Spirito Santo e la fragranza della dottrina spirituale. Perciò che differenza è se nel Cantico la sposa unge con profumo lo sposo e nel Vangelo la discepola unge il maestro, Maria unge Cristo, nella speranza che ritorni a lei da questo profumo l’odore del Verbo e la fragranza di Cristo, si che anch’essa possa dire: <i>Siamo buon odore per Dio</i> <sup><a id="back_note_659" href="Note.html#note_659" title="659" class="noteref">659</a></sup>?</p>

  <p class="normal">Poiché questo profumo fu pieno di fede e di prezioso sentimento, Gesù le rese testimonianza dicendo: <i>Essa ha compiuto una buona opera verso di me</i> <sup><a id="back_note_660" href="Note.html#note_660" title="660" class="noteref">660</a></sup>. Analogamente, ancora nel Cantico, dopo alcuni capitoli, lo sposo accetta i germogli della sposa, così come qui l’opera di Maria. Dice infatti: <i>I tuoi germogli sono un giardino con frutto di pomi, cipro con nardi, nardo e croco</i> <sup><a id="back_note_661" href="Note.html#note_661" title="661" class="noteref">661</a></sup>. Anche qui accetta i germogli e i doni della sposa. E abbiamo notato che in quest’ultimo passo il nardo viene nominato prima al plurale e poi al singolare. Ritengo che ciò sia detto secondo il principio per cui il mercante del regno dei cieli commercia prima più perle finché trova la sola ch’è preziosa <sup><a id="back_note_662" href="Note.html#note_662" title="662" class="noteref">662</a></sup>. Forse le parole: <i>I tuoi germogli sono un giardino con frutto di pomi</i> <sup><a id="back_note_663" href="Note.html#note_663" title="663" class="noteref">663</a></sup> indicano i frutti con più nardi che noi riceviamo dalle istruzioni e dalla dottrina dei profeti: invece dalla dottrina del Signore Gesù Cristo i nostri germogli e i nostri doni ricevono non più nardi ma uno solo <sup><a id="back_note_664" href="Note.html#note_664" title="664" class="noteref">664</a></sup>.</p>

  <p class="normal">Ma torniamo alla sposa che dice: <i>Il mio nardo ha diffuso il suo odore</i> <sup><a id="back_note_665" href="Note.html#note_665" title="665" class="noteref">665</a></sup>, e osserva se anche a proposito di questo passo possiamo intendere nel senso che, se saremo stati capaci di trattare convenientemente e adeguatamente della divinità di Cristo e di sottolineare con appropriate affermazioni la sua potenza e la sua maestà, allora forse ben a ragione dirà la chiesa o l’anima, che avrà saputo esporre così luminosamente la sua gloria: <i>Il mio nardo ha diffuso il suo odore</i> <sup><a id="back_note_666" href="Note.html#note_666" title="666" class="noteref">666</a></sup>. Né ci si meravigli se Cristo, come è fonte da cui scorrono fiumi di acqua viva e pane che dà vita <sup><a id="back_note_667" href="Note.html#note_667" title="667" class="noteref">667</a></sup>, così è anche nardo che diffonde odore, e profumo che rende cristi quelli che con esso sono stati unti, com’è detto nel salmo: Non toccate i miei cristi <sup><a id="back_note_668" href="Note.html#note_668" title="668" class="noteref">668</a></sup>. Forse, secondo quanto dice l’apostolo, a quanti hanno i sensi esercitati nella distinzione del bene e del male <sup><a id="back_note_669" href="Note.html#note_669" title="669" class="noteref">669</a></sup>, per ogni singolo senso dell’anima Cristo diventa ogni singola facoltà <sup><a id="back_note_670" href="Note.html#note_670" title="670" class="noteref">670</a></sup>. Infatti egli è detto vera luce <sup><a id="back_note_671" href="Note.html#note_671" title="671" class="noteref">671</a></sup> perché gli occhi dell’anima abbiano di che essere illuminati; è detto parola <sup><a id="back_note_672" href="Note.html#note_672" title="672" class="noteref">672</a></sup> perché le orecchie abbiano di che udire; è detto pane di vita <sup><a id="back_note_673" href="Note.html#note_673" title="673" class="noteref">673</a></sup> perché il gusto dell’anima abbia di che gustare. Analogamente è detto profumo e nardo, perché l’odorato dell’anima percepisca la fragranza del Verbo. Perciò di lui si dice ch’è palpabile e può esser toccato con mano e che il Verbo è diventato carne <sup><a id="back_note_674" href="Note.html#note_674" title="674" class="noteref">674</a></sup>, perché la mano dell’anima interiore possa toccare la parola di vita.</p>

  <p class="normal">Ma tutte queste facoltà sono il solo e lo stesso Verbo di Dio, che trasformandosi per loro mezzo in grazia degli affetti della preghiera non lascia alcun senso dell’anima privo della sua grazia <sup><a id="back_note_675" href="Note.html#note_675" title="675" class="noteref">675</a></sup>.</p>

  <p class="Verso"><i>Sacchetto di profumo ben legato </i><sup><a id="back_note_676" href="Note.html#note_676" title="676" class="noteref">676</a></sup><i> è per me il mio amato (il mio nipote) </i><sup><a id="back_note_677" href="Note.html#note_677" title="677" class="noteref">677</a></sup><i>: rimarrà in mezzo alle mie mammelle </i>(1, 13)</p>

  <p class="normal">Sono parole ancora della sposa che parla, come sembra, alle fanciulle. Prima aveva detto che il suo nardo le aveva portato l’odore dello sposo e che, grazie al profumo con cui lo aveva unto, aveva ricevuto la fragranza del suo odore. Ora dice: Il mio amato odora per me come una goccia di profumo, e questa non diffusa né, se più piace, dispersa, ma tenuta ben legata e costretta, perché la dolcezza dell’odore sia resa più densa e forte. Ed egli, ch’è tale, rimane e riposa in mezzo alle mie mammelle, e trova sul mio petto dimora e riposo. Quanto poi al fatto che ora per la prima volta la sposa chiama il suo sposo <i>nipote</i> (<i>amato</i>) e per quasi tutto il libro si serve frequentemente di tale nome, ritengo opportuno cercare subito il motivo di tale appellativo e spiegare perché e donde quello sia chiamato nipote. Nipote si chiama il figlio del fratello. Per prima cosa cerchiamo chi sia il fratello della sposa, del quale questo è figlio. Possiamo dire che la sposa è la chiesa proveniente dai pagani e suo fratello il popolo precedente e, come indica la situazione, fratello maggiore <sup><a id="back_note_678" href="Note.html#note_678" title="678" class="noteref">678</a></sup>. Poiché da quel popolo nasce Cristo secondo la carne <sup><a id="back_note_679" href="Note.html#note_679" title="679" class="noteref">679</a></sup>, per questo egli è chiamato dalla chiesa dei pagani figlio del fratello. Quanto alle parole: <i>Sacchetto di mirra ben legato</i> <sup><a id="back_note_680" href="Note.html#note_680" title="680" class="noteref">680</a></sup>, esse indicano il mistero della sua nascita corporale. Infatti, in qualche modo il corpo sembra essere legame e vincolo dell’anima, e questo legame tiene stretta in Cristo la goccia della divina potenza e dolcezza <sup><a id="back_note_681" href="Note.html#note_681" title="681" class="noteref">681</a></sup>.</p>

  <p class="normal">Se poi vogliamo riferire queste parole ad ogni singola anima, come sacchetto di profumo ben legato intendiamo la connessione e la compattezza delle verità della fede e l’intreccio dei principi divini: infatti i principi della fede sono connessi fra loro e tenuti ben stretti dai legami della verità. Per questo la legge dice ch’è puro ogni vaso tenuto ben legato, mentre è impuro il vaso che sia stato tenuto sciolto e non legato. Certamente simbolo di questo concetto era il fatto che Cristo, in cui non ci fu mai impurità di peccato, è definito <i>sacchetto di profumo ben legato</i>. Perciò l’anima non deve toccare alcunché di dissoluto, nulla che non sia soggetto alla ragione e tenuto ben legato dalla verità della fede, per evitare di diventare impura. Infatti, secondo la legge, chi avrà toccato qualcosa d’immondo, diventerà immondo <sup><a id="back_note_682" href="Note.html#note_682" title="682" class="noteref">682</a></sup>: lo ha toccato infatti un sentimento irrazionale ed estraneo alla sapienza di Dio, e lo ha reso immondo.</p>

  <p class="normal">Osserva poi se possiamo intendere che la venuta del Figlio di Dio nella carne è detta goccia di profumo ed è definita come qualcosa di piccolo ed esiguo, nel senso in cui anche Daniele dice di lui ch’era una piccola pietra staccata dal monte non per opera di mani di uomini e che poi è diventata un grande monte <sup><a id="back_note_683" href="Note.html#note_683" title="683" class="noteref">683</a></sup>, e come nel libro dei XII Profeti si dice che sarà la goccia che radunerà il popolo.</p>

  <p class="normal">Infatti è scritto così: <i>E dalla goccia di questo popolo sarà radunato Giacobbe</i> <sup><a id="back_note_684" href="Note.html#note_684" title="684" class="noteref">684</a></sup>. Infatti era conveniente che colui che veniva a radunare non solo Giacobbe ma anche tutti i pagani (che, come dice il profeta, sono stati considerati come goccia dal bicchiere) <sup><a id="back_note_685" href="Note.html#note_685" title="685" class="noteref">685</a></sup>, annientandosi dalla forma di Dio <sup><a id="back_note_686" href="Note.html#note_686" title="686" class="noteref">686</a></sup> diventasse egli stesso goccia e così venisse a radunare la goccia dei pagani e anche la goccia del resto di Giacobbe. Così nel <i>XLIV salmo</i> viene detto all’amato, cui il salmo è riferito: <i>Mirra e goccia di profumo e casia scorrono dai tuoi vestiti <sup><a id="back_note_687" href="Note.html#note_687" title="687" class="noteref">687</a></sup></i>. Dalle vesti del Verbo di Dio, che sono dottrina di sapienza, scorre la mirra, segno della morte affrontata per il genere umano; la goccia di profumo indica invece — come ho già accennato — la forma servile ch’egli si è degnato assumere, dopo essersi annientato dalla forma di Dio. La casia poi, poiché dicono che questa erba continuamente è nutrita e alimentata dall’acqua, indica la redenzione del genere umano, accordata per mezzo dell’acqua del battesimo. Così la sposa, come parlando in un dramma nuziale, dice che il suo amato, ch’è come un sacchetto di profumo ben legato, riposa in mezzo alle sue mammelle. Riferisci le mammelle, come sopra abbiamo già detto, alla principale facoltà del cuore, grazie alla quale la chiesa tiene Cristo e l’anima il Verbo di Dio bene stretto e legato dai legami del suo desiderio. Infatti solo chi tiene stretto in cuor suo il Verbo di Dio con tutto l’affetto e tutto l’amore potrà ricevere il profumo della sua fragranza e della sua dolcezza.</p>

  <p class="Verso"><i>Un grappolo di cipro è per me il mio amato nelle vigne di Engaddi </i>(1, 14)</p>

  <p class="normal">L’interpretazione letterale presenta qualche oscurità nell’espressione <i>grappolo di cipro</i>, perché l’uva fiorita si chiama cipro, e però è anche una specie di virgulto, che si chiama cipro e produce anch’esso un frutto fiorito che vien fuori a mo’ di uva fiorita <sup><a id="back_note_688" href="Note.html#note_688" title="688" class="noteref">688</a></sup>. Ma il passo sembra riguardare piuttosto il frutto della vite, perché vengono nominate le vigne d’Engaddi. D’altra parte, Engaddi è un territorio della Giudea fiorente non tanto di vigne quanto di balsami. Tale pertanto è il senso letterale delle parole che la sposa rivolge alle fanciulle: Il mio nardo mi ha riportato l’odore del mio sposo; in secondo luogo: Il mio amato è diventato per me sacchetto di profumo ben legato, egli che riposa fra le mie mammelle; in terzo luogo: Egli è come un grappolo di cipro nelle vigne d’Engaddi, che supera tutto ciò che è di dolce fra i profumi e i fiori. Così le fanciulle che ascoltano queste lodi sono vieppiù incitate all’amore per lo sposo. Ed essa nomina uno per uno e per ordine prima il nardo, poi il sacchetto di profumo e infine il grappolo di cipro, per insegnare con questa gradazione i progressi dell’amore. Ma vediamo ora che cosa contenga l’interpretazione spirituale. Se questo ch’è chiamato grappolo deve essere riferito al frutto della vite, l’interpretiamo nel senso che il Verbo di Dio, com’è detto sapienza virtù tesoro di scienza e molte altre cose, così è detto anche vera vite <sup><a id="back_note_689" href="Note.html#note_689" title="689" class="noteref">689</a></sup>. D’altra parte, quanto a coloro per i quali egli diventa sapienza e scienza, non in un momento solo ma con graduali progressi, proporzionati all’applicazione, all’intenzione e alla fede di quelli che partecipano di lui nella sapienza o nella scienza o nella virtù, egli li rende ricchi di sapienza, di scienza, di virtù. Analogamente, in coloro nei quali diventa vite vera, egli non produce subito grappoli maturi e dolci né in un momento solo diventa vino dolce che allieta il cuore dell’uomo <sup><a id="back_note_690" href="Note.html#note_690" title="690" class="noteref">690</a></sup>; ma prima produce per loro soltanto la dolcezza dell’odore nel fiore, si che le anime spinte inizialmente da questa fragranza, possano successivamente sopportare l’asprezza delle tribolazioni e delle tentazioni, che a causa del Verbo di Dio sono mosse contro i credenti. Così finalmente offre loro la dolcezza della maturità, fino a condurli ai torchi dove si spande il sangue dell’uva, il sangue del Nuovo Testamento, per essere bevuto al piano superiore nel giorno di festa, là dove è stata preparata una grande mensa <sup><a id="back_note_691" href="Note.html#note_691" title="691" class="noteref">691</a></sup>. Così bisogna che procedano attraverso graduali progressi coloro i quali, iniziati per mezzo del sacramento della vite e del grappolo di cipro, vanno alla perfezione e desiderano bere il calice del Nuovo Testamento ricevuto da Gesù.</p>

  <p class="normal">Se invece dobbiamo intendere per cipro una pianta a sé stante, del cui frutto e fiore si dice che posseggano tanta dolcezza di odore quanto capacità di ristorare e riscaldare, allora certo riferiremo tale capacità alla facoltà dello sposo, da cui le anime sono infiammate alla fede per lui e all’amore che aveva preso coloro i quali dicevano: <i>Non era forse ardente dentro di noi il nostro cuore, allorché egli ci spiegava le Scritture</i> <sup><a id="back_note_692" href="Note.html#note_692" title="692" class="noteref">692</a></sup>? Ovvero, di questo grappolo fiorito si dice che proviene dalle vigne d’Engaddi e Engaddi significa occhio della mia tentazione; perciò se qualcuno riesce a comprendere in che modo tentazione sia la vita dell’uomo sulla terra <sup><a id="back_note_693" href="Note.html#note_693" title="693" class="noteref">693</a></sup>, questi comprende anche in che modo, se uno in Dio viene strappato alla tentazione e riconosce la natura di tale tentazione, si che di lui si possa dire che in tutto egli non ha peccato con le sue labbra al cospetto del Signore <sup><a id="back_note_694" href="Note.html#note_694" title="694" class="noteref">694</a></sup>, per costui il Verbo di Dio diventa grappolo di cipro proveniente dalle vigne d’Engaddi. Tuttavia dobbiamo osservare che le parole della sposa sono espresse in maniera tale che il nardo, il sacchetto di profumo ben legato e il grappolo di cipro appartengono a lei sola, come a colei che già s’è innalzata a questi progressi. Infatti è perfetta soltanto l’anima il cui senso dell’odorato sia così schietto e purificato da poter ricevere la fragranza del nardo, del sacchetto di profumo ben legato e del grappolo di cipro che emanano dal Verbo di Dio, e attingere così la grazia dell’odore divino.</p>

  <p class="sigue"><a href="Libro3.html">segue</a></p>

  <div class="fixedButton">
    <a href="#start"><img src="../Images/Flecha.png" width="50%"/></a>
  </div>
</body>
</html>
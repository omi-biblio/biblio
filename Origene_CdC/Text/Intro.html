<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" lang="it" xml:lang="it">
<head><meta name="viewport" content="width=device-width, initial-scale=1.0"/>
  <title>Unknown</title>
  <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="../Styles/stylesheet.css"/>
  <link rel="stylesheet" type="text/css" href="page_styles.css"/>
</head>

<body id="start">
  <p class="pT3but"><a href="index.html" class="butXL">Indice</a></p>

  <h1 id="toc_id_3">INTRODUZIONE</h1>

  <h2 id="toc_id_4">1. Vita</h2>

  <p class="normal">Origene nacque intorno al 185 ad Alessandria d’Egitto. Il padre Leonida, che era cristiano, ne curò l’educazione, iniziando per tempo il giovane allo studio della sacra Scrittura. Leonida fu arrestato e confessò la sua fede col sangue al tempo di Settimio Severo, intorno al 202-203, e Origene, primo di molti fratelli, per qualche tempo fu maestro di scuola, per sovvenire alle esigenze della famiglia. Ma non ancora diciottenne fu incaricato dal vescovo Demetrio di curare la preparazione al battesimo dei catecumeni: in tale compito egli si distinse in maniera tale che, tornati tranquilli i tempi, il suo insegnamento fu conosciuto molto al di là dei limiti della scuola catechetica. Vennero a lui anche uditori pagani, si che a partire da un dato momento Origene divise la scuola in due corsi: uno elementare ad uso dei veri e propri catecumeni per la preparazione al battesimo, tenuto dal suo amico e allievo Eracla; un corso superiore di cultura cristiana, aperto a tutti, anche non cristiani, impostato sull’interpretazione sistematica della sacra Scrittura e ovviamente tenuto dal già famoso esegeta. All’incirca in questo tempo Origene, spinto da giovanile entusiasmo e interpretando troppo alla lettera Mt. 19, 12, forse anche per evitare dicerie perché la scuola era frequentata pure da donne, si evirò.</p>

  <p class="normal">Ormai la fama di Origene era diffusa per tutto l’Oriente, ed egli cominciò ad essere chiamato di qua e di là, sia per confutare eretici sia per proporre il suo insegnamento sia per accostare pagani di alto rango che avevano interesse per la religione cristiana: in tal senso egli ebbe vari contatti sia col governatore romano dell’Arabia, sia, ad Antiochia, con Giulia Mamea, madre dell’imperatore Alessandro Severo. Fra i molti cristiani che fuori d’Egitto si legarono a lui con profonda amicizia ricordiamo i vescovi Alessandro di Gerusalemme, Teoctisto di Cesarea di Palestina, Firmiziano di Cesarea di Cappadocia.</p>

  <p class="normal">La grande fama di Origene cominciava a dare ombra al vescovo alessandrino Demetrio, il cui autoritarismo malamente poteva tollerare a fianco a sé un dottore di fama ormai universale e che perciò egli considerava troppo indipendente nei suoi riguardi. Comunque, la rottura definitiva si ebbe solo intorno al 230. Di passaggio per Cesarea, Origene fu ordinato prete da Alessandro e Teoctisto, senza che Demetrio, da cui Origene ecclesiasticamente dipendeva, fosse stato preavvertito. Demetrio considerò il fatto come un affronto alla sua autorità e fece condannare Origene da due concili tenuti ad Alessandria. Considerando ormai insostenibile la situazione in patria, Origene preferì abbandonare l’Egitto e stabilirsi a Cesarea di Palestina, ove apri una nuova scuola, che ben presto diventò famosa in Palestina, Siria, Arabia, Asia Minore: fra i suoi discepoli fu Gregorio il Taumaturgo, l’evangelizzatore del Ponto.</p>

  <p class="normal">Se Roma aveva confermato la condanna che Demetrio aveva fatto infliggere ad Origene, le chiese d’Oriente in grande maggioranza non ne tennero conto, si che il grande studioso non solo poté continuare la sua opera di maestro, ma l’integrò con la predicazione in chiesa, che tenne con scrupolosa diligenza, mentre si moltiplicavano i suoi viaggi per richieste che giungevano d’ogni parte. Rimase celebre la sua disputa col vescovo Berillo di Bostra, la cui dottrina trinitaria suscitava profondi sospetti: Berillo alla fine della discussione si allineò sulla posizione di Origene.</p>

  <p class="normal">Durante la persecuzione di Decio (250), il grande maestro fu arrestato e, nonostante l’avanzata età, fu sottoposto alla tortura, che sopportò senza cedimenti. In questa occasione il vescovo di Alessandria, che allora era il suo antico allievo Dionigi, lo riconciliò con la sua chiesa. Lasciato in libertà, ma ridotto in cattive condizioni di salute per gli strapazzi subiti, Origene mori nel 253 a Tiro, in Fenicia, dove si era ritirato non sappiamo per quali motivi. Già durante la sua vita Origene aveva subito diverse critiche da parte di cristiani che non condividevano i suoi principi esegetici e certi aspetti della sua teologia, considerata troppo tributaria della filosofia greca. Tali critiche non furono estranee alla condanna inflittagli da Demetrio, anche se la motivazione ufficiale fu solo di carattere disciplinare. Dopo la sua morte, gli ambienti legati alle scuole di Alessandria e Cesarea portarono avanti l’impostazione esegetica e dottrinale del maestro, procurandole ampia diffusione ma suscitando anche aspri contrasti. Negli anni di passaggio fra i secc. III e IV la controversia origeniana era in pieno sviluppo in area siropalestinese e anche altrove, in Oriente. Nuove critiche furono mosse ad Origene verso la fine del sec. IV e poi ancora nel sec. VI, soprattutto in conseguenza della diffusione e della radicalizzazione che la dottrina di Origene aveva avuto in ambienti monastici. Dopo varie condanne, si giunse ad una condanna definitiva nel concilio ecumenico di Costantinopoli nel 553.</p>

  <p class="normal">La condanna, discutibilissima sotto molti aspetti, non ridusse completamente al silenzio la voce che si levava dall’opera origeniana: soprattutto in Occidente le opere dell’Alessandrino furono lette con entusiasmo dai monaci durante tutto il Medioevo. Dispute pro e contro Origene ripresero a partire dal ‘500: ma bisogna giungere al nostro secolo per una globale riabilitazione della figura e dell’opera del nostro autore: è ormai convinzione generale che l’esperienza origeniana abbia segnato un momento decisivo nello sviluppo della cultura cristiana sotto ogni aspetto, dalla teologia all’esegesi, dall’ecclesiologia alla mistica.</p>

  <h2 id="toc_id_5">2. Opere</h2>

  <p class="normal">In stretto rapporto con la sua attività di maestro, Origene scrisse molto: l’amico Ambrogio, da lui convertito al cattolicesimo e che era molto ricco, mise a sua disposizione una schiera di stenografi e calligrafi che curarono la pubblicazione delle sue opere. Per intendere globalmente il loro significato e valore, si tenga presente che il fine precipuo che Origene si prefisse, sulle tracce di Clemente, fu di innalzare adeguatamente il livello della cultura cristiana, per impostare su tale base un’azione tesa a diffondere il cristianesimo negli ambienti socialmente e culturalmente più elevati della società pagana dell’epoca e soprattutto a recuperare alla chiesa cattolica la non indifferente frangia che era passata allo gnosticismo <sup><a id="back_note_1" href="Note.html#note_1" title="1" class="noteref">1</a></sup>.</p>

  <p class="normal">I due obiettivi erano fra loro strettamente connessi: infatti era unica la causa che da una parte impediva al cristianesimo una adeguata penetrazione fra i ceti elevati della società pagana e dall’altra favoriva il passaggio allo gnosticismo di cristiani particolarmente esigenti sul piano culturale: tale causa era rappresentata dalla facies assolutamente elementare che allora presentava il cristianesimo sotto l’aspetto culturale, si da disgustare e respingere chi in materia fosse particolarmente esigente. A tale lacuna vollero coscientemente ovviare prima Clemente poi Origene, portando avanti un discorso culturale a livello molto impegnato, soprattutto in polemica con gli gnostici. A tal fine essi ampiamente fecero ricorso a quanto poteva offrire la ricca tradizione filosofica greca sotto l’aspetto sia metodologico sia anche contenutistico: di qui l’accusa di concedere troppo alla cultura pagana. Ma la spesa valeva l’impresa, perché l’influsso che l’opera di Clemente e soprattutto di Origene esercitò fu di incalcolabile portata sia per l’uno sia per l’altro dei due obiettivi sopra presentati. Dopo Origene nessun pagano e nessuno gnostico potrà far carico al cristianesimo di essere una religione adatta soltanto per persone ignoranti e fanatiche.</p>

  <p class="normal">Fissato così il carattere complessivo dell’opera origeniana, accenniamo rapidamente alle singole opere. Si tenga presente che le ripetute condanne provocarono l’accantonamento e quindi la perdita di gran parte della vastissima opera origeniana. Di quanto si è salvato, buona parte ci è giunto nella traduzione latina di Rufino, Girolamo ed altri. Posto che Origene fu soprattutto un interprete del testo sacro e che perciò la massima parte dei suoi scritti fu di carattere esegetico, accenniamo preliminarmente al lavoro che fu alla base di tale attività esegetica, i cosiddetti <i>Hexapla</i>. Origene senti la necessità di fondare la sua esegesi su un testo sicuro della sacra Scrittura, e poiché usualmente si serviva per il VT della traduzione dall’ebraico in greco detta dei LXX <sup><a id="back_note_2" href="Note.html#note_2" title="2" class="noteref">2</a></sup>, ne verificò la consistenza sulla base di altre traduzioni greche. A tal fine fece trascrivere in colonne affiancate il testo ebraico del VT in caratteri ebraici, la traslitterazione di questo testo in caratteri greci e poi nell’ordine le traduzioni greche di Aquila, Simmaco, i LXX e Teodozione. Di questa per i suoi tempi ardua impresa editoriale fu fatto un solo esemplare completo, andato perduto. Furono variamente trascritte le traduzioni greche in quattro colonne affiancate (Tetrapla), e di tali trascrizioni a noi son giunti vari frammenti.</p>

  <p class="normal">Gl’innumerevoli scritti esegetici di Origene furono già dagli antichi raggruppati in tre sezioni: Scolii, Omelie, Commentari. Gli scolii erano raccolte di interpretazioni di passi significativi di questo o quel libro della Scrittura: delle varie raccolte (su <i>Esodo, Levitico, Giovanni</i>, ecc.) nessuna è giunta a noi integralmente. Le <i>Omelie</i> derivano dall’attività di predicatore che Origene esercitò a Cesarea con particolare zelo, commentando sistematicamente interi libri della Scrittura o parte di essi: delle 574 che furono trascritte dagli stenografi sono giunte a noi circa 200, per lo più in traduzione latina: su <i>Genesi, Esodo, Levitico, Numeri, Giosuè, Geremia</i> (in greco), <i>Ezechiele, Luca</i>, ecc. I <i>Commentari</i> sono opere di vaste dimensioni, che rispecchiano l’attività di Origene nella scuola: interi libri della Scrittura o parti di essi sono commentati in maniera sistematica con un’interpretazione fondamentalmente dello stesso genere di quella messa in opera per le Omelie, ma in forma più minuziosa e con aperture di carattere dottrinale e frequenti questioni di carattere filologico. Origene non si è qui preoccupato di riuscire conciso ed ha teso soprattutto ad un’interpretazione che nessun particolare lasciasse trascurato. In lingua originale ci son rimasti otto libri non continui dei 32 scritti sul <i>Vangelo di Giovanni</i>, e i X-XVII sul <i>Vangelo di Matteo</i>, che ne contava 25. Il primo Commentario fu composto parte ad Alessandria, parte subito dopo il trasferimento a Cesarea, il secondo a Cesarea intorno al 245. In traduzione, oltre il <i>Commento al Cantico</i>, di cui trattiamo oltre, ci è giunto in 10 libri, dei 15 originari, il <i>Commento a Romani</i> nella traduzione di Rufino, scritto prima del 244. Un papiro di Toura ci ha restituito parte dell’originale. Dei tanti <i>Commentari</i> perduti era importante soprattutto quello sulla <i>Genesi</i>.</p>

  <p class="normal">Delle non molte opere di Origene di argomento non specificamente scritturistico ricordiamo, fra quelle giunte a noi, scritti di minore entità <i>Sul martirio</i>; <i>Sulla preghiera</i>; la <i>Disputa con Eraclide</i>, resoconto stenografico di una discussione che Origene ebbe con questo vescovo forse di Arabia intorno al 245, restituitaci qualche decennio fa da un papiro; e soprattutto il <i>Contro Celso</i> e il trattato <i>Sui principi</i>. Gli 8 libri Contro Celso giuntici nell’originale greco, furono scritti da Origene intorno al 246 per confutare il Discorso veritiero del filosofo Celso, violenta requisitoria anticristiana scritta al tempo di Marco Aurelio. Lo scritto di Celso è confutato sistematicamente, con copia di argomenti che dimostrano la buona conoscenza che Origene aveva della filosofia greca.</p>

  <p class="normal">I 4 libri <i>Sui principi</i> furono scritti da Origene intorno al 220. Pur non costituendo un trattato sistematico di teologia come l’intendono i moderni, l’opera tratta dei fondamentali argomenti oggetto di studio nella scuola di Alessandria: Dio, Cristo, lo Spirito Santo, il mondo, la fine, la sacra Scrittura, il libero arbitrio: Origene è consapevole che su numerosi punti la tradizione della chiesa era ancora muta o incerta e che perciò la soluzione da lui proposta può suscitare perplessità: egli la propone soprattutto come invito alla discussione e all’approfondimento. Più volte di una stessa questione egli stesso propone due soluzioni alternative. E in quest’opera che Origene ha esposto, per discutere più che per definire, le dottrine che successivamente sarebbero state oggetto di tante critiche fino a sfociare nella condanna. A fondamento di esse vi è la convinzione, contro il dualismo gnostico, che tutto ciò che Dio ha creato è destinato, presto o tardi, ad essere recuperato al bene, quale che sia l’attuale sua decadenza nel male: in tal senso egli prospetta una vicenda di tutti gli esseri razionali che, creati tutti uguali da Dio, in forza del comportamento determinato dal libero arbitrio si sono differenziati nelle categorie degli angeli, uomini, demoni, per tornare tutti, al momento della fine, nella condizione originaria. Come abbiamo detto, vari punti del <i>Sui principi </i>furono oggetto di critica e condanna; ma molti fissarono in maniera pressoché definitiva la tradizione cristiana in argomento: basti accennare, oltre a vari punti di teologia trinitaria, alle trattazioni sull’incorporeità di Dio e sul libero arbitrio, mentre la trattazione sulla sacra Scrittura (I. IV) fissava la metodologia e i caratteri dell’esegesi scritturistica di tipo alessandrino. Ma al di là della validità delle soluzioni proposte, questa opera origeniana va apprezzata soprattutto come tentativo di organizzare in una sintesi armonica e approfondita i punti fondamentali e di più difficile comprensione della dottrina cristiana. In questo senso essa superava di gran lunga quanto fino allora si era fatto in argomento e proponeva ad ogni persona colta una visione globale del cristianesimo che in nulla cedeva alle più ardite speculazioni della filosofia greca. Vi era tanto rischio in questo tentativo: ma storicamente la sua importanza fu molto grande.</p>

  <h2 id="toc_id_6">3. Principi d’esegesi</h2>

  <p class="normal">Per introdurre più specificamente la lettura del <i>Commento al Cantico</i> occorre premettere un cenno sui principi esegetici che hanno informato l’interpretazione origeniana della sacra Scrittura, soprattutto del VT. A tal proposito va rilevato che già Paolo aveva cominciato ad interpretare certi fatti salienti del VT come anticipazione, prefigurazione profetica di fatti e persone della chiesa: basti ricordare il passaggio del Mar Rosso come simbolo del battesimo, e Ismaele e Isacco, i figli della schiava e della libera, come prefigurazione dei Giudei e dei cristiani. Questo tipo d’interpretazione, che i moderni definiscono tipologica <sup><a id="back_note_3" href="Note.html#note_3" title="3" class="noteref">3</a></sup>, fu valorizzato soprattutto in polemica contro gli gnostici che — come abbiamo visto — distinguevano il dio inferiore del VT dal Dio sommo del NT e perciò toglievano valore alla rivelazione veterotestamentaria. Giustino e lreneo, interpretando allegoricamente in modo abbastanza sistematico molti fatti e figure del VT come anticipazione e prefigurazione di fatti di Cristo e della chiesa, erano riusciti a collegare fra loro i due testamenti facendo insieme rilevare la superiorità del Nuovo rispetto al Vecchio. Ma questo tipo d’interpretazione non era ancora codificato da precise regole e soprattutto non s’inseriva in una visione organica che abbracciava l’intera Scrittura: se i fatti dell’Esodo erano oggetto dell’interpretazione tipologica, il racconto della creazione del mondo e dell’uomo di Gen. 1-2 era invece oggetto di interpretazione prevalentemente letterale, come leggiamo nel I. II <i>Ad Autolico</i> di Teofilo d’Antiochia. E soprattutto a livello popolare era prevalente la tendenza ad una interpretazione letterale della Scrittura, che conservando i molti antropomorfismi del VT (Dio che si adira, si pente, parla con l’uomo, ecc.) si prestava a facili critiche da parte di pagani esigenti sul piano culturale.</p>

  <p class="normal">Nella sua interpretazione del testo sacro Origene ebbe presenti le svariate esigenze della polemica antignostica e della presentazione del messaggio cristiano, fondato appunto sulla sacra Scrittura, ai pagani colti. Perciò, sulla sicura base filologica degli <i>Hexapla</i> elaborò una serie di criteri che rendessero più omogenea e profonda l’interpretazione scritturistica: di essi tratta soprattutto nel I. IV <i>Sui principi</i>, sulla base di una impostazione di pensiero di evidente derivazione platonica. La distinzione paolina e giovannea fra la Gerusalemme terrestre e la Gerusalemme celeste, fra mondo di quaggiù e mondo di lassù, viene dilatata da Origene appunto in senso platonico nella contrapposizione fra un mondo terreno, sensibile, fenomenico e un mondo celeste, ideale, intelligibile. Ambedue sono reali ma a livelli ben diversi: il mondo sensibile, al di là del suo reale ma modesto grado di autenticità, è immagine depotenziata, perciò simbolo, del mondo intellegibile, superiore.</p>

  <p class="normal">In ogni ambito della sua attività sforzo costante di Origene fu di passare dall’apparenza terrena all’autenticità celeste, dal simbolo alla vera realtà intelligibile e spirituale; e su questa base egli impostò la distinzione fra cristiani semplici e cristiani perfetti o che comunque cercano di progredire nel possesso della verità e del bene: i primi si accontentano della realtà sensibile, terrena, inferiore; gli altri cercano di trascenderla per giungere alla realtà spirituale e superiore.</p>

  <p class="normal">Tradotta in contesto esegetico, questa distinzione significa che all’interpretazione letterale, aderente alla realtà materiale del testo sacro, si contrappone l’interpretazione spirituale, che con metodo allegorico cerca di scoprire il significato più vero della Scrittura: il significato appunto spirituale, di cui quello letterale è immagine e simbolo: chi si attiene al significato letterale non potrà mai progredire oltre la condizione di semplice, di principiante, perché si progredisce nella conoscenza di Dio soltanto mercé l’approfondimento del testo sacro alla ricerca del significato spirituale, celato sotto il velo della lettera.</p>

  <p class="normal">Per intendere esattamente la complessità di questa impostazione esegetica si deve tener presente che, se il significato letterale è destinato, per Origene, ad essere trasceso dall’interpretazione spirituale mediante il metodo allegorico, esso d’altra parte costituisce il punto di partenza imprescindibile per ogni interpretazione di tipo allegorico: infatti il senso letterale è immagine e simbolo del senso spirituale, e solo partendo dalla lettera si può arrivare allo spirito della Scrittura.</p>

  <p class="normal">Tenendo presente questa impostazione diventa facilmente comprensibile l’apparente paradosso che proprio Origene, l’esegeta allegorista per antonomasia, sia stato il primo che nel mondo cristiano abbia curato anche l’interpretazione letterale del testo sacro a livello culturalmente apprezzabile; e di qui si comprende anche la componente filologica del suo lavoro di esegesi. Infatti solo il preciso accertamento della lettera del testo sacro permette l’impostazione dell’interpretazione spirituale in modo non arbitrario e perciò corretto: solo partendo dalle realtà terrene (= lettera della sacra Scrittura), le sole con cui noi possiamo immediatamente entrare in contatto, gradatamente possiamo attingere le realtà celesti (= spirito della sacra Scrittura). Tale passaggio avviene mercé il procedimento che tende ad interpretare la Scrittura con la Scrittura: nel passo che ha sotto mano Origene rileva il concetto e i termini fondamentali, li mette in rapporto con altri passi scritturistici dove ricorrono il medesimo concetto o i medesimi termini, e da questo accostamento fa scaturire il significato spirituale, quello per lui più autentico.</p>

  <p class="normal">Origene distingue più tipi di significato spirituale: fa largo spazio alla tradizionale tipologia, che vedeva in fatti e figure del VT prefigurazioni e anticipazioni di fatti e figure di Cristo e della chiesa. Ma accanto a questa interpretazione, che possiamo definire orizzontale, più volte ne affianca una verticale, che vede le vicende terrene narrate nel testo sacro come immagine e simbolo delle realtà celesti, del mondo delle potenze superiori, angeliche e demoniache, cui egli, in sintonia coi tempi, annette grande importanza. Particolarmente curato è il tipo d’interpretazione che i moderni definiscono psicologico: i fatti esposti nella Scrittura sono interpretati alla luce dell’esperienza dell’anima cristiana, in lotta col peccato e avviata a rendere sempre più completo e profondo il suo contatto con Cristo.</p>

  <p class="normal">Per organizzare in modo organico questi diversi tipi d’interpretazione, a <i>Princ. </i>IV 2, 4 Origene si è fondato sulla tripartizione dell’uomo, di origine paolina, in corpo/anima/spirito e vi ha fatto corrispondere la tripartizione della Scrittura in senso letterale/senso morale<sup><a id="back_note_4" href="Note.html#note_4" title="4" class="noteref">4</a></sup>/senso spirituale e la tripartizione dei cristiani nelle categorie dei principianti/progredienti/perfetti. Ma questa distinzione non va sopravvalutata, in quanto Origene è stato ben lungi dall’applicarla sistematicamente nei suoi lavori d’esegesi: infatti egli di norma introduce prima l’interpretazione letterale del passo che ha sotto mano, e ad essa fa seguire uno dei tipi sopra accennati di interpretazione spirituale, per lo più quello tipologico o quello psicologico, due tipi d’interpretazione eminentemente spirituale.</p>

  <p class="normal">La corrispondenza fra senso letterale e senso spirituale nel testo sacro è normale ma non è assolutamente sistematica: per Origene ogni passo della Scrittura presenta il senso spirituale, ma non tutti presentano il senso letterale: ci sono infatti alcuni passi del testo sacro che, interpretati in senso rigidamente letterale, risultano incomprensibili o assurdi, indegni della santità della parola divina <sup><a id="back_note_5" href="Note.html#note_5" title="5" class="noteref">5</a></sup>: lo spirito divino ha voluto celare il senso spirituale della Scrittura sotto quello letterale perché esso non fosse accessibile a chiunque, anche agli indegni, ma soltanto a coloro che vi si dedicassero con passione e purezza di cuore. In tal senso questi passi letteralmente insostenibili sono stati introdotti ad arte nel testo perché l’esegeta abile e spiritualmente degno fosse spinto di lì a cercare il senso autentico del passo, quello spirituale.</p>

  <p class="normal">E questo uno degli aspetti dell’esegesi origeniana e alessandrina in genere (insieme con la tendenza a fondare l’allegoria sull’etimologia dei nomi propri — soprattutto giudaici — e su numeri, piante, animali) che più sconcerta il lettore moderno non approfondito nella cultura antica. Ma si tenga presente, per una valutazione storica di questo fenomeno, che esso era stato applicato già dai filosofi pagani all’interpretazione dei miti, spesso immorali e poco consoni alla dignità degli dèi; e soprattutto che esso permetteva di superare le difficoltà che gli gnostici, nemici del dio del VT, proponevano riguardo al testo sacro fondandosi proprio sui suoi numerosi antropomorfismi. È oggi in gran voga fra gli esegeti moderni l’esigenza della demitizzazione: quando Origene diceva che non si poteva accettare che il mondo fosse stato creato in sei giorni e perciò ricercava in queste espressioni un significato allegorico, egli a modo suo demitizzava. Ma soprattutto bisogna cercare di scorgere il valore più autentico dell’esegesi di Origene in armonia con le linee direttrici del suo pensiero: per lui il testo sacro è parola di Dio, è il Verbo parola divina, che cela la sua divinità sotto la lettera del testo, così come in altra dimensione la cela sotto il corpo umano assunto; e sarebbe empio pretendere di racchiudere l’infinita fecondità della parola di Dio in una data interpretazione escogitata dalla debole mente umana. In realtà per Origene la sacra Scrittura racchiude infiniti significati, infiniti tesori nascosti sotto l’involucro terreno della lettera, ed essi gradatamente si dispiegano all’esegeta che continuamente progredisce nello studio e nella santità, senza che egli li possa mai esaurire. In altri termini, il rapporto fra il testo sacro e colui che l’accosta non si configura staticamente, come apprendimento di un significato determinato e concluso, ma in maniera eminentemente dinamica ed esistenziale, per penetrare sempre più a fondo la fecondità della parola divina. Infiniti sono i significati della parola di Dio e parimenti infiniti sono i livelli ai quali chi l’accosta può partecipare di lei, a mano a mano che ne approfondisce lo studio e parallelamente aumenta la propria condizione spirituale.</p>

  <h2 id="toc_id_7">4. Il Commento al <i>Cantico dei cantici</i></h2>

  <p class="normal">Girolamo, fine intenditore di lettere, considerava il <i>Commento al Cantico</i> il capolavoro di Origene: egli osserva che, se con le altre sue opere Origene ha superato tutti gli altri, col <i>Commento al Cantico</i> ha superato se stesso. E non v’è dubbio che nell’interpretazione di quel canto d’amore Origene ha potuto applicare i suoi principi ermeneutici in modo particolarmente felice, al servizio di uno slancio mistico che nelle lettere cristiane di quel tempo rappresentò una profonda novità destinata a vita rigogliosa.</p>

  <p class="normal">La spiegazione di questo fatto risulta evidente: se è un libro della sacra Scrittura che perentoriamente esige, in senso cristiano, una interpretazione di tipo allegorico, questo è certamente il <i>Cantico dei cantici</i>. Infatti, osservato sulla base della sola lettera del testo, il canto d’amore dei due sposi regali nulla presenta che potesse autorizzare la sua inserzione fra i libri divinamente ispirati: il solo esegeta antico che ne abbia impugnato l’esegesi allegorica, l’antiocheno Teodoro di Mopsuestia agl’inizi del V secolo, è stato costretto anche a negarne il carattere ispirato.</p>

  <p class="normal">Già i Giudei, che attribuirono il <i>Cantico</i> a Salomone insieme con i <i>Proverbi</i> e <i>l’Ecclesiaste</i>, l’interpretarono come il canto d’amore che scambievolmente si rivolgono lo sposo Jahvè, e la sposa Israele. I cristiani si limitarono ad adattare e far propria questa interpretazione, identificando lo sposo con Cristo e la sposa con la chiesa, valorizzando la famosa immagine di Paolo, <i>Ef</i>. 5, 31 s. Il più antico commento cristiano al <i>Cantico</i>, quello di Ippolito <sup><a id="back_note_6" href="Note.html#note_6" title="6" class="noteref">6</a></sup>, di qualche anno anteriore a quello di Origene, è impostato tutto su questa tipologia di base e non presenta alcun cenno di interpretazione letterale. Certamente doveva essere in buona parte tributario di un’esegesi diventata a quel tempo, ormai tradizionale. In questa linea s’inserì Origene, ma con un’interpretazione ben altrimenti complessa e dilatata.</p>

  <p class="normal">L’interesse di Origene per il <i>Cantico</i> si concretò in una serie di omelie e soprattutto nel vasto commentario in 10 libri, composto intorno al 240. Il commento vero e proprio è preceduto da una prefazione particolarmente sviluppata, in cui Origene esamina vari problemi di carattere preliminare prima di passare alla vera e propria interpretazione del testo. L’originale greco nella sua integrità è andato perduto, così come anche la raccolta di omelie sullo stesso testo. Ma come Girolamo ci ha salvato, in traduzione latina, le prime due omelie della raccolta, così Rufino di Aquileia tradusse nei primi anni del V secolo la parte iniziale del commento, fino all’interpretazione di <i>Cant</i>. 2, 15, ripartendolo in quattro libri <sup><a id="back_note_7" href="Note.html#note_7" title="7" class="noteref">7</a></sup>, cui premise fortunatamente la traduzione del lungo e importante prologo. La <i>Filocalia</i>, antologia di passi di opere origeniane curata da Basilio di Cesarea e Gregorio di Nazianzo, ci ha conservato (c. 27) un passo del commento originale relativo all’interpretazione di Cant. 1, 5. Più tardi il commento origeniano fu ampiamente utilizzato da Procopio di Gaza, che ne addusse alcuni passi relativi all’interpretazione di versetti del <i>Cantico</i> distribuiti, con molte soluzioni di continuità, dall’inizio alla fine dell’opera <sup><a id="back_note_8" href="Note.html#note_8" title="8" class="noteref">8</a></sup>. Procopio ha fortemente abbreviato il testo origeniano che ha utilizzato, ma comunque ne é riuscito a riprodurre fedelmente, o quasi, il senso.</p>

  <p class="normal">I testi tràditi dalla Filocalia e da Procopio, insieme con qualche notizia esterna, permettono di controllare in certo modo la fedeltà della traduzione di Rufino.</p>

  <p class="normal">In armonia con i canoni tradizionali della traduzione letteraria, che consigliavano di rendere il senso dell’opera tradotta ma in forma libera per poter essere adeguatamente elegante, Rufino ha usato grande libertà nel tradurre il <i>Cantico</i>. Egli infatti non si è limitato a rendere <i>ad sensum</i> il testo origeniano, ma lo ha drasticamente sfrondato di tutto l’apparato erudito che Girolamo tanto ammirava ma che sarebbe risultato in massima parte inutile per il lettore latino, di norma digiuno di filologia.</p>

  <p class="normal">Sappiamo infatti che Origene, pur attenendosi fondamentalmente per il commento al testo greco dei LXX, aveva però preso anche in considerazione, in maniera abbastanza sistematica, le varianti fornite dalle altre traduzioni greche (Aquila, Simmaco, Teodozione), commentandone le espressioni in cui quelle traduzioni diversificavano notevolmente dal testo dei LXX <sup><a id="back_note_9" href="Note.html#note_9" title="9" class="noteref">9</a></sup>. Nulla di tutto ciò è rimasto in Rufino, che si è limitato qua e là a riportare qualche variante al testo, che leggeva negli esemplari latini del <i>Cantico</i> che aveva sotto mano: questa perdita è molto grave.</p>

  <p class="normal">In compenso il traduttore latino ha aggiunto di suo qualche chiarimento, raramente dottrinale, più spesso meramente esplicativo, per chiarire qualche particolare del testo greco che poteva riuscire oscuro o equivoco al lettore latino: si veda, p. es., a p. 52 la fraseologia latina che esplica quella filosofica greca riportata prima per il suo tecnicismo; e a p. 194 il chiarimento che è opportuno rendere melo col grecismo <i>melum</i> invece che col normale latino <i>malum</i> in quanto, dato il contesto, qualcuno avrebbe potuto equivocare e interpretare <i>malum</i> come <i>male</i> invece che come <i>melo</i>. Bastano questi cenni a rilevare quanto sia stata libera la traduzione rufiniana: ma va anche aggiunto che questa libertà non ha falsato il senso del discorso origeniano, che perciò noi possiamo seguire in maniera, se non perfetta, almeno soddisfacente.</p>

  <p class="normal">Accennando alla traduzione di Rufino abbiamo fatto parola dell’apparato erudito d’inusitato impegno che Origene aveva posto alla base della sua interpretazione. Ma non si limitano a questa le novità di gran peso che Origene apportò alla ormai tradizionale interpretazione del <i>Cantico</i>. Una breve descrizione dei caratteri del commento origeniano basterà a rilevarle.</p>

  <p class="normal">L’interpretazione di ogni versetto o gruppo di versetti si apre con un breve ma accurato commento di carattere letterale: per quanto ci consta, Origene è il primo esegeta cristiano che abbia curato anche questo aspetto dell’interpretazione del Cantico. Egli sin dall’inizio mette in rilievo il carattere drammatico del canto, in cui i personaggi continuamente si alternano: ora parla la sposa, ora lo sposo, e talvolta si indirizzano anche ad altri interlocutori, ai compagni della sposa e dello sposo. Fissato questo carattere, Origene volta per volta descrive minuziosamente, direi puntigliosamente, i continui cambiamenti di scena: a volte, p. es., a pp. 219 ss., prende in considerazione sotto l’aspetto letterale ampi brani del testo tutti insieme per meglio fissarne tutti i particolari, che in un commento spezzato versetto per versetto potrebbe sfuggire. Il perché di questo comportamento l’abbiamo già chiarito sopra, nel contesto della trattazione sui principi esegetici di Origene: questi è uso fondare l’interpretazione allegorica su una attenta considerazione della lettera del testo biblico che interpreta, perciò considera indispensabile, proprio per indirizzare giustamente l’allegoria, determinarne con esattezza la base letterale. Rispetto all’interpretazione scritturistica di altri scrittori coevi o leggermente anteriori, p. es., Ippolito, Origene è molto più attento ad ogni singolo particolare, e lo fa oggetto di accurata interpretazione spirituale: parallelo corre il suo interesse per l’accertamento della lettera del testo.</p>

  <p class="normal">L’interpretazione letterale ha — come abbiamo visto — valore esclusivamente propedeutico: fissati bene i caratteri del testo, Origene introduce l’interpretazione spirituale col consueto metodo allegorico, sviluppandola con ben altra ampiezza. Essa è sistematicamente condotta su due linee che variamente s’intersecano, ma restano in complesso ben distinte. La prima è costituita dall’interpretazione tipologica, che Origene eredita dalla tradizione: la sposa e lo sposo raffigurano rispettivamente la chiesa e Cristo e sulla base di una identificazione è proposta l’interpretazione degli altri personaggi.</p>

  <p class="normal">L’altra linea, invece, rappresenta una grossa novità nella interpretazione del Cantico, destinata a fortuna molto grande: interpretando in senso che i moderni definiscono psicologico, Origene vede nello sposo ancora Cristo e nella sposa l’anima che tende a lui. Anche qui l’interpretazione degli altri personaggi è proposta su tale base. Quindi una interpretazione che potremmo definire di tono comunitario e una invece di carattere individuale: ma per Origene la salvezza e la perfezione della singola anima si realizzano nella chiesa, si che non sempre egli riesce a differenziare nettamente i due tipi d’interpretazione. Anche l’ordine con cui le due interpretazioni sono introdotte non è regolare: ora precede l’interpretazione tipologica, di seguito a quella letterale che — ovviamente — è sempre la prima; altre volte invece, anche se più di rado, all’interpretazione letterale fa seguito l’interpretazione psicologica. Ma in complesso i due filoni sono tenuti ben distinti, perché vengono articolati su temi diversi.</p>

  <p class="normal">Tema fondamentale della interpretazione tipologica è il contrasto fra Israele e la chiesa cristiana, fra la vecchia economia del VT e la nuova economia del NT: in tal senso gli amici dello sposo volentieri simboleggiano i profeti, e le figlie di Gerusalemme, cui talvolta s’indirizza la sposa, il popolo israelitico che non ha voluto accettare il messaggio di Cristo.</p>

  <p class="normal">I vari particolari del discorso sono interpretati su questo metro, e sempre per far risaltare la superiorità dello sposo: il suo profumo, le sue mammelle sono migliori dei profumi, del vino della legge e dei profeti: pp. 79 ss. Egli offre oggetti d’oro alla sposa, mentre i profeti le avevano potuto offrire soltanto oggetti di materia simile all’oro con ricami d’argento: pp. 168 ss. Per Origene la chiesa non è cominciata con Cristo e gli apostoli, ma esiste realmente da prima, dall’inizio del mondo <sup><a id="back_note_10" href="Note.html#note_10" title="10" class="noteref">10</a></sup>, ed è sempre vissuta nell’attesa di Cristo. Il suo arrivo nella carne, la sua unione con lei ha significato il passaggio dall’età infantile all’età adulta, dalla imperfezione della legge alla perfezione della grazia. Essa ormai è diventata adatta e degna di unirsi con il suo sposo così lungamente atteso. È questo il tema fondamentale dell’interpretazione tipologica del Cantico nel commento origeniano.</p>

  <p class="normal">Tema fondamentale dell’interpretazione psicologica è quello della distinzione fra semplici, incipientes da una parte, e perfetti dall’altra. La distinzione non è introdotta teoreticamente ma al fine esclusivo di rilevare come ogni cristiano, quale che sia la sua condizione, deve sentire l’impegno di progredire sempre di più per aderire sempre più e sempre meglio a Cristo: ogni cristiano deve diventare come la sposa del Cantico. Nel descrivere la dolcezza dell’unione, nell’additarla come meta cui tendere con tutto il proprio essere Origene è spesso pervaso da autentico entusiasmo che si concreta in aperture mistiche <sup><a id="back_note_11" href="Note.html#note_11" title="11" class="noteref">11</a></sup> di grande suggestione e destinate a larga fortuna: basti pensare ai temi dei sensi spirituali, della ferita d’amore, e al tema fondamentale di tutta l’opera, quello delle mistiche nozze.</p>

  <p class="normal">In tale contesto la sposa usualmente è vista come l’espressione dell’anima perfetta che ormai è giunta al momento dell’unione definitiva con il Logos divino <sup><a id="back_note_12" href="Note.html#note_12" title="12" class="noteref">12</a></sup>; di contro le fanciulle che la contornano rappresentano le anime ancora imperfette, quale più quale meno, che corrono all’aroma del profumo dello sposo ma non sono ancora riuscite a raggiungerlo: pp. 91 ss. Esse aderiscono ancora al Cristo incarnato, mentre la sposa forse è già riuscita ad aderire alla divinità del Logos: p. 99. Di fronte alle fanciulle la sposa simboleggia uno stadio di progresso molto più avanzato, abbiamo detto la perfezione. Ma va qui rilevato lo stato di tensione con cui Origene caratterizza questo personaggio fondamentale. Per lui, come abbiamo visto sopra, il rapporto fra il Logos e l’anima è sempre in stato di tensione dinamica, di estrema mutabilità: anche l’anima più progredita, se non starà sempre bene attenta, se non conoscerà se stessa — come è detto a pp. 146 ss. su Cant. 1, 8 —, può decadere dal suo stato privilegiato. Di qui gli ammonimenti anche alla sposa a tutelare la sua condizione, mentre più volte affiora un altro tema tipico di questo contesto origeniano, cioè l’esigenza che l’anima perfetta sia sempre disponibile per il progresso delle altre anime: anche la sposa corre al profumo dello sposo, sia perché forse anch’essa ha ancora bisogno di progredire sia perché deve aiutare nella corsa le fanciulle, cioè le anime meno perfette di lei e che hanno perciò bisogno del suo aiuto: p. 91.</p>

  <p class="normal">I commenti scritturistici di Origene, data anche la loro usuale grande estensione, sono spesso un po’ dispersivi: essi infatti riflettono da vicino l’insegnamento con tutto ciò che esso ha di improvvisato e desultorio. Essi fanno parte di un genere letterario a sé, la letteratura scolastica biblica, ed hanno una loro elocutio. È fin troppo semplice ravvisare nei commenti origeniani continue digressioni, abnormi amplificazioni di temi particolari, ripetizioni, che sembrano proprio riportarci nell’interno della scuola a contatto della voce viva del maestro.</p>

  <p class="normal">Questi caratteri non sono assenti neppure nel Commento al <i>Cantico</i>. Nella trama dell’interpretazione spiccano alcuni contesti in cui l’esegeta preferisce soffermarsi, anche un po’ troppo, per sviluppare a fondo un punto particolare. La sposa è nera e bella (Cant. l, 5): per il greco Origene i due aggettivi letteralmente intesi non si conciliano, perciò nera va spiegato con particolare attenzione. Eccolo perciò addurre a memoria vari passi della Scrittura in cui si parla positivamente di uomini e donne di tale colore e soffermarsi in una lunga spiegazione, dalla quale uscirà illuminato il particolare del Cantico: pp. 109 ss. Lo stesso procedimento è messo in opera per interpretare le piccole volpi di Cant. 2, l5: pp. 269 ss. E si vedano le ampie trattazioni sulle gradazioni dell’amore a pp. 202 ss. su Cant. 2, 4, e sulla conoscenza di sé a pp. 146 ss. su Cant. l, 8.</p>

  <p class="normal">D’altra parte, nonostante questi scompensi è ben chiaro che la struttura complessiva del <i>Commento al Cantico</i> è fondamentalmente omogenea e organica, in quanto articolata in modo sistematico sui due grandi temi che sopra abbiamo presentato. È questo un carattere che distingue bene questo <i>Commentario</i> rispetto agli altri che ci sono giunti, e che perciò determina un’unità anche di tono altrove difficilmente ravvisabile. Di tale omogeneità e sostenutezza di tono si giova l’andamento di tutta l’opera, specialmente nella componente mistica, che risulta particolarmente accentuata dalla ripresa — debitamente variata — degli stessi motivi per tutto l’arco dell’opera: di qui il carattere di altissima spiritualità che pervade da capo a fondo questa grande opera di Origene.</p>

  <p class="normal">Non possiamo che accennare brevissimamente alla sua fortuna, che fu immensa. Tutti i successivi commentatori del <i>Cantico</i> la tennero ben presente, alcuni se ne ispirarono in maniera fondamentale. Di norma le due interpretazioni, tipologica e psicologica, non ritornano giustapposte l’una all’altra come aveva fatto Origene. Alcuni prediligono la tipologia tradizionale, pur senza potersi sottrarre all’influsso dell’interpretazione psicologica, come Teodoreto fra i greci e Gregorio di Elvira fra i latini. Ma è soprattutto l’interpretazione psicologica che ha attirato l’interesse: Gregorio di Nissa vi fonda il suo commento per intero, e in gran parte Gregorio Magno; e nel Medio Evo basti ricordare Bernardo di Clairvaux. Al di là dello specifico ambito esegetico, il <i>Commento al Cantico</i> di Origene segnò un punto fondamentale nella storia della mistica occidentale, fino a Teresa d’Avila e Giovanni della Croce. <sup><a id="back_note_13" href="Note.html#note_13" title="13" class="noteref">13</a></sup></p>

  <div class="fixedButton">
    <a href="#start"><img src="../Images/Flecha.png" width="50"/></a>
  </div>
</body>
</html>
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" lang="it" xml:lang="it">
<head><meta name="viewport" content="width=device-width, initial-scale=1.0"/>
  <title>PREFAZIONE</title>
  <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="../Styles/stylesheet.css"/>
  <link rel="stylesheet" type="text/css" href="page_styles.css"/>
</head>

<body id="start">
  <p class="pT3but"><a href="index.html" class="butXL">Indice</a></p>

  <h1 id="toc_id_9">Origene <br/>COMMENTO AL CANTICO DEI CANTICI</h1>

  <h1 cid="toc_id_10">PREFAZIONE</h1>

  <p class="normal">[Bae 61-88] Questo epitalamio, cioè carme nuziale, mi sembra che sia stato scritto da Salomone a mo’ di azione drammatica, ed egli lo ha cantato a guisa di sposa promessa che va a nozze e che arde di amore celeste per il suo sposo, che è il Verbo <sup><a id="back_note_14" href="Note.html#note_14" title="14" class="noteref">14</a></sup> di Dio. Infatti lo ha amato, sia l’anima che è stata fatta a sua immagine sia la chiesa. E questo libro ci insegna anche quali parole ha usato questo magnifico e perfetto sposo rivolgendosi a colei che a lui era unita, sia anima sia chiesa. Inoltre da questo libro, che si intitola <i>Cantico dei cantici</i>, apprendiamo che cosa abbiano detto anche le giovani compagne della sposa che stavano con lei, e che cosa anche gli amici e i compagni dello sposo. Infatti anche agli amici dello sposo è stata data possibilità di dire qualcosa, almeno quello che avevano udito dallo sposo, mentre si rallegravano della sua unione con la sposa. Infatti la sposa si rivolge non solo allo sposo ma anche alle giovani, e a sua volta lo sposo parla non soltanto alla sposa ma anche ai suoi amici. A questo alludevamo quando sopra abbiamo detto che il carme nuziale è stato composto a mo’ di azione drammatica. Infatti definiamo azione drammatica — come quando una rappresentazione è messa in scena l’azione in cui sono introdotte varie persone e, mentre alcune entrano in scena e altre si allontanano, la trama della narrazione è svolta da alcuni personaggi che si rivolgono ad altri.</p>

  <p class="normal">Il nostro testo contiene queste singole scene disposte in ordine, e tutta la sua sostanza è formata da espressioni mistiche <sup><a id="back_note_15" href="Note.html#note_15" title="15" class="noteref">15</a></sup>. Ma innanzitutto bisogna che noi sappiamo che, come l’età infantile non è mossa all’amore passionale, così non viene ammesso a comprendere le parole del <i>Cantico</i> colui il cui uomo interiore è in età ancora infantile: mi riferisco a coloro che in Cristo sono alimentati con latte, non con cibo solido <sup><a id="back_note_16" href="Note.html#note_16" title="16" class="noteref">16</a></sup> e che ora per la prima volta desiderano il latte razionale e senza inganno <sup><a id="back_note_17" href="Note.html#note_17" title="17" class="noteref">17</a></sup>. Infatti nelle parole del <i>Cantico dei cantici</i> è contenuto quel cibo di cui dice l’apostolo: <i>Ma dei perfetti il cibo è solido</i>, e richiede tali uditori che <i>in relazione alla possibilità di prender cibo abbiano i sensi esercitati alla distinzione del bene e del male</i> <sup><a id="back_note_18" href="Note.html#note_18" title="18" class="noteref">18</a></sup>. Comunque, se si accostano a questo testo quelli che abbiamo definito piccoli, può accadere che da esso non traggano alcun profitto ma neppure molto danno, sia nel leggere ciò ch’è scritto sia nell’esaminare ciò che deve esser detto per spiegazione. Se invece si sarà accostato a questo testo qualcuno che vive soltanto secondo la carne, a costui deriverà non poco rischio e pericolo. Poiché infatti non sa ascoltare le espressioni amorose con purezza e casto orecchio, tutto ciò che ascolta trasferirà dall’uomo interiore all’uomo esteriore e carnale, lo piegherà dallo spirito alla carne, nutrirà in sé concupiscenze carnali e a motivo della sacra Scrittura sembrerà spinto e incitato alla libidine della carne. Perciò ammonisco e consiglio ognuno, che non è ancora libero dalle molestie della carne e del sangue e non si è ancora affrancato dalle affezioni della materia, di astenersi completamente dalla lettura di questo libro e dalle spiegazioni che su di esso vengono fornite. Dicono infatti che presso gli Ebrei non si permette neppure di tenere in mano questo libro se non a chi è giunto ad età adulta e matura. E poiché presso di loro è costume che i dottori e i sapienti trasmettano ai fanciulli tutte le Scritture e insieme anche quelle tradizioni che chiamano Mishna <sup><a id="back_note_19" href="Note.html#note_19" title="19" class="noteref">19</a></sup>, noi sappiamo che essi osservano la precauzione di riservare per ultimi questi quattro testi: il principio della <i>Genesi</i>, in cui è descritta la creazione del mondo <sup><a id="back_note_20" href="Note.html#note_20" title="20" class="noteref">20</a></sup>; l’inizio del profeta <i>Ezechiele</i>, in cui si parla dei Cherubini <sup><a id="back_note_21" href="Note.html#note_21" title="21" class="noteref">21</a></sup>; la fine di <i>Ezechiele</i>, che contiene la costruzione del tempio <sup><a id="back_note_22" href="Note.html#note_22" title="22" class="noteref">22</a></sup>; e questo libro del <i>Cantico dei cantici</i>.</p>

  <p class="normal">Pertanto, prima di venire alla spiegazione di ciò ch’è scritto in questo libro, mi sembra necessario trattare un po’ proprio dell’amore, che è la causa principale per la quale il libro è stato scritto; poi dell’ordine dei libri di Salomone, fra i quali questo occupa il terzo posto; quindi del titolo del libro, perché sia intitolato <i>Cantico dei cantici</i>; e infine anche in che modo sia stato composto a mo’ di azione drammatica, quasi come una rappresentazione che viene messa in scena con mutamento di personaggi.</p>

  <p class="normal">Presso i Greci molti dotti, volendo investigare la vera natura dell’amore, hanno proposto molte e diverse teorie, esposte anche in forma di dialogo <sup><a id="back_note_23" href="Note.html#note_23" title="23" class="noteref">23</a></sup>, cercando di dimostrare che la forza dell’amore non è altro se non quella che conduce l’anima dalla terra agli eccelsi fastigi del cielo, e che non si può arrivare alla somma beatitudine se non per la spinta del desiderio d’amore. Su tale argomento vengono riportate anche questioni proposte quasi in mezzo a banchetti, da persone — credo — fra le quali si faceva banchetto non di cibi ma di parole. Molti poi hanno scritto anche artifici per mezzo dei quali questo amore sembrasse poter nascere e crescere nell’anima. Ma uomini carnali hanno tratto questi artifici a desideri viziosi ed a segreti di un amore colpevole. Non ci si meravigli perciò se anche presso di noi, dove i semplici quanto più sono tanto più sembrano inesperti, diciamo difficile e pericolosa la disputa sulla natura dell’amore: infatti anche presso i Greci, che sono sapienti e dotti, ci sono stati tuttavia alcuni che su questo argomento non hanno inteso così com’era stato scritto, ma a motivo di ciò ch’era detto intorno all’amore sono precipitati nelle cadute della carne e nei precipizi dell’impudicizia, sia che abbiano tratto stimolo e incitamento da ciò che era stato scritto, come sopra abbiamo ricordato, sia che abbiano messo avanti gli scritti degli antichi come schermo della loro incontinenza. Perché non succeda anche a noi qualcosa del genere se intendiamo viziosamente e carnalmente ciò che gli antichi hanno scritto rettamente e spiritualmente, innalziamo a Dio le palme sia del corpo sia dell’anima nostra, affinché il Signore, che ha dato la parola a coloro che evangelizzavano con grande potenza <sup><a id="back_note_24" href="Note.html#note_24" title="24" class="noteref">24</a></sup>, dia anche a noi la parola nella sua potenza, affinché da ciò ch’è stato scritto possiamo mettere in evidenza il significato sano e, ad edificazione della pudicizia, adatto allo stesso nome e alla natura dell’amore.</p>

  <p class="normal">All’inizio dei libri di Mosè, dove si descrive la creazione del mondo, viene narrata la creazione di due uomini, il primo fatto ad immagine e somiglianza di Dio <sup><a id="back_note_25" href="Note.html#note_25" title="25" class="noteref">25</a></sup>, il secondo plasmato dal fango della terra <sup><a id="back_note_26" href="Note.html#note_26" title="26" class="noteref">26</a></sup>. L’apostolo Paolo, ben approfondito su questo argomento, ha scritto nelle sue lettere in maniera chiara e perspicua che in ognuno di noi ci sono due uomini. Infatti dice: <i>Se il nostro uomo, che è di fuori, si corrompe, ma quello ch’è dentro si rinnova di giorno in giorno </i><sup><a id="back_note_27" href="Note.html#note_27" title="27" class="noteref">27</a></sup>; e ancora:<i> Mi rallegro infatti della legge di Dio secondo l’uomo interiore <sup><a id="back_note_28" href="Note.html#note_28" title="28" class="noteref">28</a></sup></i>; e scrive varie altre cose di questo genere.</p>

  <p class="normal">Ritengo perciò che nessuno debba dubitare che Mosè all’inizio della Genesi abbia descritto la creazione di due uomini: infatti vediamo Paolo, che certo comprendeva meglio di noi ciò che Mosè aveva scritto, parlare di due uomini che sono in ognuno di noi. Di questi uno, quello interiore, Paolo ci ricorda che si rinnova di giorno in giorno; invece l’altro, quello esteriore, nei santi e in quanti sono tali quali Paolo, si corrompe e si indebolisce. Se qualcuno vorrà ancora dubitare di ciò, daremo migliore spiegazione a suo luogo. Ora invece continuiamo l’argomento a motivo del quale abbiamo ricordato l’uomo interiore ed esteriore. Infatti di qui vogliamo dimostrare che nelle sacre Scritture per mezzo di omonimie, cioè per mezzo di appellativi simili, anzi per mezzo dei medesimi vocaboli sono indicate le membra dell’uomo esteriore e le parti e i sentimenti di quello interiore; ed esse sono messe a confronto fra loro non soltanto con le parole ma con gli stessi fatti. P. es., uno è fanciullo quanto all’uomo interiore, ed è possibile che egli cresca e giunga all’età giovanile, e poi ancora con successiva crescita fino ad arrivare alla condizione di uomo perfetto <sup><a id="back_note_29" href="Note.html#note_29" title="29" class="noteref">29</a></sup> e diventare padre <sup><a id="back_note_30" href="Note.html#note_30" title="30" class="noteref">30</a></sup>. Ci siamo voluti servire di queste espressioni per adoperare vocaboli consoni al testo sacro, cioè a quanto scrive Giovanni. Dice infatti: <i>Vi ho scritto, fanciulli, perché avete conosciuto il Padre; vi ho scritto, padri, perché avete conosciuto colui che esiste dall’inizio; vi ho scritto, giovani, perché siete forti e la parola di Dio resta in voi e avete vinto il maligno</i> <sup><a id="back_note_31" href="Note.html#note_31" title="31" class="noteref">31</a></sup>. È evidente, e penso che nessuno vorrà dubitare, che qui Giovanni parla di fanciulli, di adolescenti, di giovani, anche di padri, secondo l’età dell’anima, non del corpo. E Paolo dice in un punto: <i>Non vi ho potuto parlare come a spirituali, ma come a carnali, come a piccoli in Cristo: vi ho dato da prendere il latte, non cibo solido</i> <sup><a id="back_note_32" href="Note.html#note_32" title="32" class="noteref">32</a></sup>. Senza dubbio il piccolo in Cristo è definito così secondo l’età dell’anima, non della carne. Infatti lo stesso Paolo dice in un altro punto: <i>Quando ero piccolo, parlavo come un piccolo, comprendevo come un piccolo, ragionavo come un piccolo; ma allorché sono diventato uomo, ho eliminato ciò ch’era del piccolo</i> <sup><a id="back_note_33" href="Note.html#note_33" title="33" class="noteref">33</a></sup>. E ancora altrove dice: <i>Finché arriviamo tutti a maturità nell’uomo perfetto, nella misura dell’età della pienezza di Cristo</i> <sup><a id="back_note_34" href="Note.html#note_34" title="34" class="noteref">34</a></sup>. Sa infatti che tutti coloro che credono arriveranno a maturità nell’uomo perfetto e nella misura dell’età della pienezza di Cristo. Pertanto come questi termini relativi all’età, sopra ricordati, con i medesimi vocaboli si riferiscono all’uomo esteriore e interiore, così troverai che anche i nomi delle membra corporali vengono trasferiti alle membra dell’anima, o piuttosto bisogna parlare di facoltà e sentimenti dell’anima. Infatti <i>nell’Ecclesiaste</i> è detto: <i>Gli occhi del sapiente nella sua testa</i> <sup><a id="back_note_35" href="Note.html#note_35" title="35" class="noteref">35</a></sup>; analogamente nel Vangelo: <i>Chi ha orecchie per intendere, intenda</i> <sup><a id="back_note_36" href="Note.html#note_36" title="36" class="noteref">36</a></sup>; anche nei profeti: <i>La parola del Signore, che è stata detta nella mano del profeta Geremia</i> <sup><a id="back_note_37" href="Note.html#note_37" title="37" class="noteref">37</a></sup>, o di chiunque altro. Dello stesso tenore è quel passo dov’è detto: <i>Ma il tuo piede non inciamperà</i> <sup><a id="back_note_38" href="Note.html#note_38" title="38" class="noteref">38</a></sup>; e ancora: <i>Ma per poco i miei piedi si sono mossi</i> <sup><a id="back_note_39" href="Note.html#note_39" title="39" class="noteref">39</a></sup>. È indicato chiaramente anche il ventre dell’anima là dove è detto: <i>Signore, per il timore abbiamo concepito nel ventre</i> <sup><a id="back_note_40" href="Note.html#note_40" title="40" class="noteref">40</a></sup>. Chi infatti può dubitare di ciò, quando è detto: <i>Sepolcro aperto è la loro gola<sup><a id="back_note_41" href="Note.html#note_41" title="41" class="noteref">41</a></sup></i>, e ancora: <i>Abbassa, Signore, e dividi le loro lingue <sup><a id="back_note_42" href="Note.html#note_42" title="42" class="noteref">42</a></sup></i>; ed è scritto: <i>Hai spezzato i denti dei peccatori</i> <sup><a id="back_note_43" href="Note.html#note_43" title="43" class="noteref">43</a></sup>, e ancora: <i>Abbatti il braccio del peccatore e del maligno</i> <sup><a id="back_note_44" href="Note.html#note_44" title="44" class="noteref">44</a></sup>? E che bisogno c’è che io raccolga ancora passi su questo argomento, dal momento che le sacre Scritture sono piene di abbondantissime testimonianze? Di qui si dimostra con evidenza che questi nomi delle membra non si possono assolutamente applicare al corpo visibile ma debbono essere riferiti alle parti e alle facoltà dell’anima invisibile, perché certo i vocaboli sono simili, ma chiaramente e senza ambiguità portano il significato dell’uomo non esteriore ma interiore.</p>

  <p class="normal">Pertanto cibo e bevanda di questo uomo materiale, che è chiamato anche esteriore, sono affini alla sua natura, cioè corporei e terreni. Analogamente l’uomo spirituale, che è chiamato anche uomo interiore, ha il suo proprio cibo, il pane vivo che è disceso dal cielo <sup><a id="back_note_45" href="Note.html#note_45" title="45" class="noteref">45</a></sup>, e la sua bevanda è di quell’acqua che Gesù promette dicendo: <i>Chi avrà bevuto da questa acqua che io gli do, non avrà più sete in eterno</i> <sup><a id="back_note_46" href="Note.html#note_46" title="46" class="noteref">46</a></sup>. così è stabilita perfetta somiglianza di vocaboli secondo l’uno e l’altro uomo, ma i caratteri propri delle realtà corrispondenti sono mantenuti distinti per l’uno e per l’altro. All’uomo corruttibile sono presentate cose corruttibili mentre all’uomo incorruttibile sono proposte realtà incorruttibili. Di qui è successo che alcuni semplici, non sapendo distinguere ciò che nella sacra Scrittura va riferito all’uomo interiore e ciò che invece va riferito all’uomo esteriore, tratti in inganno dalla somiglianza delle parole si sono volti a sciocche favole e a vane invenzioni, si da credere che anche dopo la resurrezione ci si dovrà servire di cibi corporali e si dovrà bere non soltanto da quella vite vera <sup><a id="back_note_47" href="Note.html#note_47" title="47" class="noteref">47</a></sup> e che vive nei secoli, ma anche da queste viti e frutti del legno <sup><a id="back_note_48" href="Note.html#note_48" title="48" class="noteref">48</a></sup>. Perciò, in base alla precedente distinzione, secondo l’uomo interiore uno è senza figli e sterile, un altro invece ricco di figli, secondo quanto leggiamo: <i>La sterile ha partorito sette figli, e la feconda di figli s’è avvizzita</i> <sup><a id="back_note_49" href="Note.html#note_49" title="49" class="noteref">49</a></sup>; e nelle benedizioni è detto: <i>Non ci sarà fra voi donna sterile e senza figli</i> <sup><a id="back_note_50" href="Note.html#note_50" title="50" class="noteref">50</a></sup>.</p>

  <p class="normal">Se la cosa sta così, come un amore è detto carnale e i poeti lo hanno chiamato Eros <sup><a id="back_note_51" href="Note.html#note_51" title="51" class="noteref">51</a></sup>, secondo il quale chi ama semina nella carne <sup><a id="back_note_52" href="Note.html#note_52" title="52" class="noteref">52</a></sup>, così è un amore spirituale, amando secondo il quale l’uomo interiore semina nello spirito <sup><a id="back_note_53" href="Note.html#note_53" title="53" class="noteref">53</a></sup>. E per parlare più chiaramente, se è qualcuno che porta ancora l’immagine del terrestre <sup><a id="back_note_54" href="Note.html#note_54" title="54" class="noteref">54</a></sup> secondo l’uomo esteriore, costui è spinto dal desiderio e dall’amore terreno: chi invece porta l’immagine del celeste <sup><a id="back_note_55" href="Note.html#note_55" title="55" class="noteref">55</a></sup> secondo l’uomo interiore, costui è spinto dal desiderio e dall’amore celeste. E l’anima è spinta dall’amore e dal desiderio celeste allorché, osservata la bellezza e la grazia del Verbo di Dio, ha preso ad amare il suo aspetto e da lui ha ricevuto un dardo e una ferita d’amore <sup><a id="back_note_56" href="Note.html#note_56" title="56" class="noteref">56</a></sup>. Infatti il Verbo è l’immagine e la luce riflessa di Dio invisibile, il primogenito di tutta la creazione <sup><a id="back_note_57" href="Note.html#note_57" title="57" class="noteref">57</a></sup>, nel quale sono state create tutte le cose che sono in cielo e che sono in terra, sia visibili sia invisibili <sup><a id="back_note_58" href="Note.html#note_58" title="58" class="noteref">58</a></sup>. Pertanto chi avrà potuto con mente capace considerare e comprendere la grazia e la bellezza di tutte le cose che sono state create in lui, colpito dalla bellezza di esse e ferito dalla magnificenza dello splendore come da freccia eletta <sup><a id="back_note_59" href="Note.html#note_59" title="59" class="noteref">59</a></sup>, secondo quanto dice il profeta, riceverà da lui una ferita che apporta salvezza e arderà del fuoco beato del suo amore. Ma è opportuno che noi sappiamo anche questo: come l’uomo esteriore può essere preso da amore illecito e contro legge, si che, p. es., ami non la fidanzata o la moglie bensì una prostituta o un’adultera, così anche l’uomo interiore, cioè l’anima, può essere presa da amore non per lo sposo legittimo, che abbiamo detto essere il Verbo di Dio, ma per un adultero e un corruttore. Tutto ciò espone chiaramente Ezechiele, servendosi di questa stessa immagine, allorché introduce Oolla e Ooliba <sup><a id="back_note_60" href="Note.html#note_60" title="60" class="noteref">60</a></sup> quali figure di Samaria e di Gerusalemme corrotte da amore adulterino, come il passo della profezia mostra con evidenza a chi voglia conoscere più a fondo. Così anche questo amore spirituale dell’anima, come abbiamo spiegato, a volte arde per alcuni spiriti maligni e a volte per lo Spirito Santo e per il Verbo di Dio: questo è lo sposo fedele che è detto marito dell’anima dotta, e proprio della sua sposa si parla principalmente in questo libro della Scrittura di cui ci stiamo occupando, secondo quanto dimostreremo più a fondo, se ce lo concederà il Signore, allorché avremo cominciato a spiegarne le parole.</p>

  <p class="normal">Mi sembra poi che la sacra Scrittura, volendo evitare che sorga qualche inciampo ai lettori a causa della parola amore, per riguardo a qualcuno un po’ troppo inesperto, quello che i sapienti del mondo dicono desiderio (<i>eros</i>) con termine più decoroso ha chiamato amore (<i>agape</i>)<sup><a id="back_note_61" href="Note.html#note_61" title="61" class="noteref">61</a></sup>: così, p. es., come quando dice di Isacco: <i>E prese Rebecca: essa diventò sua moglie ed egli l’amò</i> <sup><a id="back_note_62" href="Note.html#note_62" title="62" class="noteref">62</a></sup>. E ancora allo stesso modo la Scrittura dice di Giacobbe e Rachele: <i>Rachele era graziosa negli occhi e bella nell’aspetto; e Giacobbe amò Rachele e disse </i>(a Labano)<i>: Ti servirò per sette anni per Rachele, la tua figlia minore</i> <sup><a id="back_note_63" href="Note.html#note_63" title="63" class="noteref">63</a></sup>. Ma il significato di questa parola appare chiaramente cambiato a proposito di Amnon, che si innamorò di sua sorella Thamar. Infatti è scritto: <i>Dopo di ciò ecco che cosa avvenne: Assalonne, il figlio di Davide, aveva una sorella molto bella che si chiamava Thamar; e Amnon, il figlio di Davide, l’amò</i> <sup><a id="back_note_64" href="Note.html#note_64" title="64" class="noteref">64</a></sup>. Qui amò sta a significare <i>s’innamorò</i>. <i>E Amnon fu tormentato al punto d’ammalarsi a causa di sua sorella Thamar, poiché era vergine; e sembrava ad Amnon cosa grave farle alcunché</i> <sup><a id="back_note_65" href="Note.html#note_65" title="65" class="noteref">65</a></sup>. E poco dopo, a proposito della violenza che fece Amnon a sua sorella Thamar, così dice la Scrittura: <i>E Amnon non volle prestare ascolto alle parole di lei, ma le fece violenza, la gettò a terra e giacque con lei. E Amnon la prese ad odiare di odio grandissimo, perché l’odio col quale l’odiava era più grande dell’amore che aveva avuto per lei</i><sup> </sup><sup><a id="back_note_66" href="Note.html#note_66" title="66" class="noteref">66</a></sup>. Pertanto troverai che qui e in molti altri luoghi la sacra Scrittura ha evitato il termine <i>desiderio</i> e lo ha sostituito con <i>amore</i>. Tuttavia alcune volte, anche se piuttosto di rado, adopera proprio il termine <i>desiderio</i> ed a questo invita e incita le anime, come quando nei Proverbi dice della sapienza: <i>Desiderala e ti servirà; stringila e ti esalterà; onorala perché ti abbracci</i> <sup><a id="back_note_67" href="Note.html#note_67" title="67" class="noteref">67</a></sup>. E nel libro che ha per titolo <i>Sapienza di Salomone</i> così è scritto ancora della sapienza: <i>Ho desiderato la sua bellezza</i> <sup><a id="back_note_68" href="Note.html#note_68" title="68" class="noteref">68</a></sup>. Ritengo comunque che soltanto dove non c’era occasione di equivoco la Scrittura ha adoperato il termine desiderio. Infatti che cosa di passionale e vergognoso uno potrebbe notare nel desiderio per la sapienza o in colui che dichiara di desiderare la sapienza? Infatti, se le Scritture avessero detto o che Isacco desiderò Rebecca o Giacobbe desiderò Rachele, si sarebbe potuto pensare a passione o ad alcunché di vergognoso nei santi uomini di Dio a causa di queste parole, soprattutto da parte di coloro che non sanno innalzarsi dalla lettera allo spirito. E proprio in questo libro che abbiamo fra le mani è chiaro che la parola desiderio è stata sostituita da amore, là dove è detto: <i>Vi scongiuro, figlie di Gerusalemme: se trovate il mio amato, ditegli che io sono ferita dall’amore <sup><a id="back_note_69" href="Note.html#note_69" title="69" class="noteref">69</a></sup></i>: che è come se essa dicesse: sono stata colpita da una freccia d’amore. Pertanto non è alcuna differenza se nelle sacre Scritture si parla di amore o di desiderio, se non che il termine <i>amore</i> è tenuto in così gran conto che anche Dio in persona è chiamato amore, come dice Giovanni: <i>Carissimi, amiamoci gli uni con gli altri perché l’amore è da Dio, e ognuno che lo mette in pratica è nato da Dio e lo conosce.</i> <i>Chi invece non pratica l’amore, non conosce Dio, perché Dio è amore</i> <sup><a id="back_note_70" href="Note.html#note_70" title="70" class="noteref">70</a></sup>. E anche se non è questa l’occasione per trattare di queste espressioni che come esempio abbiamo addotto dalla lettera di Giovanni, tuttavia non sembra fuor di luogo dire brevemente qualcosa anche qui. É scritto: <i>Amiamoci gli uni con gli altri, perché l’amore è da Dio</i>, e poco dopo è detto: <i>Dio è amore</i> <sup><a id="back_note_71" href="Note.html#note_71" title="71" class="noteref">71</a></sup>. Qui si dimostra che proprio Dio è amore e che anche colui che è da Dio è amore. Ma chi è da Dio se non colui che dice: <i>Io sono uscito da Dio e sono venuto in questo mondo <sup><a id="back_note_72" href="Note.html#note_72" title="72" class="noteref">72</a></sup></i>? E se Dio Padre è amore e il Figlio è amore e amore e amore sono una cosa sola e in nulla differiscono, ne consegue che il Padre e il Figlio sono una cosa sola <sup><a id="back_note_73" href="Note.html#note_73" title="73" class="noteref">73</a></sup> e in nulla differiscono. Perciò a ragione Cristo, come è chiamato sapienza potenza giustizia verbo verità, così è chiamato anche amore. Per questo motivo la Scrittura dice: <i>Se l’amore resta in noi, Dio resta in noi <sup><a id="back_note_74" href="Note.html#note_74" title="74" class="noteref">74</a></sup></i>: Dio, cioè il Padre e il Figlio, vengono a colui che è perfetto nell’amore, secondo la parola del Signore e Salvatore che dice: <i>Io e il Padre verremo da lui e prenderemo dimora presso di lui</i> <sup><a id="back_note_75" href="Note.html#note_75" title="75" class="noteref">75</a></sup>. D’altra parte dobbiamo sapere che questo amore, che è Dio, non ama nulla di terreno, nulla di materiale, nulla di corruttibile in colui nel quale ha preso dimora: è per esso contro natura amare alcunché di corruttibile, dal momento che proprio esso è fonte di incorruttibilità. Infatti esso solo possiede l’immortalità, poiché amore è Dio che solo possiede l’immortalità, abitando luce inaccessibile <sup><a id="back_note_76" href="Note.html#note_76" title="76" class="noteref">76</a></sup>. E cos’altro è l’immortalità se non la vita eterna che Dio promette di dare a quanti credono in lui, solo vero Dio, e in colui che egli ha mandato, Gesù Cristo suo Figlio<sup><a id="back_note_77" href="Note.html#note_77" title="77" class="noteref">77</a></sup>? Per tal motivo questo è detto caro e gradito a Dio: che uno ami il Signore Dio suo con tutto il suo cuore e con tutta la sua anima e con tutte le sue forze <sup><a id="back_note_78" href="Note.html#note_78" title="78" class="noteref">78</a></sup>. E poiché Dio è amore e il Figlio, che è da Dio, è amore, egli ricerca in noi qualcosa di simile a sé, affinché per mezzo di questo amore, che è in Cristo Gesù, noi ci uniamo a Dio, che è amore, quasi in parentela e affinità derivata da questo amore, così come colui che era già unito a Dio diceva: <i>Chi ci separerà dall’amore di Dio, che è in Cristo nostro Signore?</i> <sup><a id="back_note_79" href="Note.html#note_79" title="79" class="noteref">79</a></sup>. Tale amore considera ogni uomo come suo prossimo. Infatti per questo il Salvatore rimprovera uno il quale riteneva che l’anima giusta non dovesse rispettare i diritti che si debbono al prossimo nei riguardi di un’anima che è in preda all’iniquità, e per tal motivo racconta la parabola che parla di un tale che si imbatté nei briganti mentre scendeva da Gerusalemme a Gerico <sup><a id="back_note_80" href="Note.html#note_80" title="80" class="noteref">80</a></sup>. Egli fa colpa al sacerdote e al levita, che vedendo quel tale mezzo morto passarono oltre; esalta invece il Samaritano, perché aveva avuto compassione, conferma la sua risposta affermando che questo era stato il prossimo di colui che gli aveva posto la domanda, e dice a questo: <i>Va’, e comportati anche tu allo stesso modo</i> <sup><a id="back_note_81" href="Note.html#note_81" title="81" class="noteref">81</a></sup>. Infatti per natura ognuno di noi è prossimo dell’altro, ma per le opere di amore colui che è in grado di fare il bene è prossimo di colui che non è in grado.</p>

  <p class="normal">Si che anche il Salvatore è diventato prossimo riguardo a noi e non è passato oltre allorché giacevamo mezzi morti a causa delle ferite inferte dai briganti. Pertanto dobbiamo sapere che l’amore di Dio tende sempre a Dio, da cui trae anche origine, e guarda al prossimo, del quale partecipa in quanto creato similmente nell’incorruttibilità. Quindi tutto ciò ch’è stato scritto dell’amore prendilo come scritto del desiderio, non curandoti affatto dei nomi: infatti nell’una e nell’altra parola si manifesta lo stesso significato.</p>

  <p class="normal">Se poi qualcuno osserva che di noi si dice che amiamo il denaro, la prostituta e altre simili cose cattive, con uso dello stesso vocabolo che deriva da amore, bisogna sapere che in espressioni di tal genere si parla di amore non in senso proprio bensì improprio. Allo stesso modo, per fare un esempio, il nome di Dio primariamente viene attribuito a colui, per mezzo del quale e nel quale sono tutte le cose <sup><a id="back_note_82" href="Note.html#note_82" title="82" class="noteref">82</a></sup>, ciò che chiaramente definisce la potenza e la natura della Trinità <sup><a id="back_note_83" href="Note.html#note_83" title="83" class="noteref">83</a></sup>. Ma in secondo luogo e, per così dire, impropriamente la Scrittura definisce dèi anche coloro ai quali si rivolge la parola di Dio, come conferma nei Vangeli il Salvatore <sup><a id="back_note_84" href="Note.html#note_84" title="84" class="noteref">84</a></sup>. E anche le potenze celesti sono chiamate con questo nome, là dove è detto: <i>Stette Dio nel consesso degli dèi e stando in mezzo giudica gli dèi <sup><a id="back_note_85" href="Note.html#note_85" title="85" class="noteref">85</a></sup></i>. E in terzo luogo non tanto impropriamente quanto erroneamente i demoni sono definiti dèi dei gentili, secondo quanto dice la Scrittura: <i>Tutti gli dèi dei gentili sono demoni <sup><a id="back_note_86" href="Note.html#note_86" title="86" class="noteref">86</a></sup></i>. Analogamente il nome di amore spetta in primo luogo a Dio, per cui ci si comanda di amare Dio con tutto il nostro cuore e con tutta la nostra anima e con tutte le nostre forze <sup><a id="back_note_87" href="Note.html#note_87" title="87" class="noteref">87</a></sup>: infatti è da lui che noi deriviamo questa facoltà di esercitare l’amore. E senza dubbio nell’amore per Dio è compreso anche l’amore per la sapienza, la giustizia, la verità; la pietà e tutte le virtù: infatti è una sola e medesima cosa amare Dio e amare il bene. In secondo luogo, in senso improprio e derivato, ci si comanda di amare il prossimo come noi stessi <sup><a id="back_note_88" href="Note.html#note_88" title="88" class="noteref">88</a></sup>. Terzo senso è quello per cui erroneamente si fa il nome dell’amore: amare il denaro o il piacere o tutto ciò che ha per oggetto la corruzione e l’errore. Perciò non fa differenza che si dica che Dio è amato o è desiderato, e non credo che si debba far carico ad uno, se definisce desiderio Dio così come Giovanni lo ha definito amore. Mi ricordo infatti che uno dei santi, di nome Ignazio, ha detto così di Cristo: <i>Il mio desiderio è stato crocifisso</i> <sup><a id="back_note_89" href="Note.html#note_89" title="89" class="noteref">89</a></sup>, e non credo che per questo egli debba essere biasimato. Tuttavia teniamo presente che ognuno il quale ama il denaro o quelle cose che nel mondo sono di materia corruttibile, costui piega l’efficacia dell’amore, che deriva da Dio, alle cose terrene e caduche, e abusa delle cose di Dio per fini che Dio non vuole. Infatti tali cose terrene Dio ha permesso all’uomo non di amarle ma soltanto di averle in uso. Abbiamo trattato questo tema con una certa ampiezza perché abbiamo voluto fare distinzione chiara e precisa sulla natura dell’amore e del desiderio, al fine di evitare che, poiché la Scrittura definisce Dio amore <sup><a id="back_note_90" href="Note.html#note_90" title="90" class="noteref">90</a></sup>, si creda che l’amore che deriva da Dio sia in tutto ciò che noi amiamo, anche se si tratta di cose corruttibili. Infatti si dimostra che l’amore è, si, cosa e dono di Dio, ma non sempre viene messo in opera dagli uomini per finalità che sono di Dio e che Dio vuole.</p>

  <p class="normal">D’altra parte occorre sapere che è impossibile che la natura umana non ami sempre qualcosa. Infatti ognuno che sia arrivato alla pubertà ama qualcosa, sia non rettamente, allorché ama ciò che non dovrebbe, sia rettamente e utilmente, allorché ama ciò che deve. Ma questo sentimento di amore, che per dono del Creatore è insito nell’anima razionale, alcuni lo piegano all’amore per il denaro o alla propensione per l’avidità, o per conseguire fama e allora diventano desiderosi di vanagloria, o per cercare prostitute e si trovano prigionieri dell’impudicizia e della libidine, ovvero disperdono per altri oggetti simili a questi l’efficacia di un bene tanto grande. Ma anche quando questo amore è tratto verso varie attività che si esercitano manualmente o con studi necessari soltanto per la vita presente, come, p. es., viene applicato alla ginnastica o alla corsa o anche alla geometria, alla musica, all’aritmetica e ad altre discipline di tal genere, neppure così mi sembra che di esso si faccia uso lodevole. Se infatti è degno di approvazione ciò che è buono, e per buono si intende propriamente non ciò ch’è rivolto ad usi corporei bensì ciò ch’è riposto innanzitutto in Dio e nella pratica della virtù, ne consegue che è degno di approvazione soltanto l’amore che è applicato a Dio e alle virtù dell’anima. Che la cosa stia in questi termini dimostra la definizione proprio del Salvatore, il quale, interrogato da un tale quale fosse il precetto più importante di tutti e primo nella legge, rispose: <i>Amerai il Signore Dio tuo con tutto il tuo cuore e con tutta la tua anima e con tutte le tue forze. Il secondo precetto poi è simile a questo: Amerai il tuo prossimo come te stesso</i>. E aggiunse: Da questi due precetti dipendono tutta la legge e i profeti <sup><a id="back_note_91" href="Note.html#note_91" title="91" class="noteref">91</a></sup>. Così egli ha fatto vedere che l’amore giusto e legittimo è rivolto a queste due finalità e da queste dipendono tutta la legge e i profeti. Ed è detto pure: <i>Non commetterai adulterio, non ruberai, non dirai falsa testimonianza, e se è qualche altro precetto, tutti si assommano in questo: Amerai il prossimo tuo come te stesso</i> <sup><a id="back_note_92" href="Note.html#note_92" title="92" class="noteref">92</a></sup>.</p>

  <p class="normal">Questo concetto può essere spiegato facilmente in tal modo. Ammettiamo, p. es., che una donna, presa da ardente amore per un uomo, desideri unirsi a lui: forse essa non farà di tutto e atteggerà ogni sua azione nella maniera che sia gradita a colui che essa ama, per evitare che, avendo fatto qualcosa contro la sua volontà, quell’uomo ottimo disprezzi e rifiuti l’unione con lei? Tale donna, che arde di amore per quell’uomo con tutto il cuore, tutta l’anima, tutte le forze, potrà forse commettere adulterio, se sa che egli ama la pudicizia, o uccidere, se lo conosce mite, o rubare, se ne conosce la generosità, o potrà desiderare cose estranee essa che ogni suo desiderio ha impegnato nell’amore per quell’uomo? In tal senso è detto che nella perfezione dell’amore si assommano tutti i precetti e che di qui dipendono tutta la legge e i profeti <sup><a id="back_note_93" href="Note.html#note_93" title="93" class="noteref">93</a></sup>. Per tale bene di amore i santi nella tribolazione non si angustiano, quando sono nelle difficoltà non si scoraggiano, quando sono abbattuti non vengono meno, ma la loro leggera e fuggevole tribolazione di un momento produce per loro, al di là di ogni misura, un peso eterno di gloria <sup><a id="back_note_94" href="Note.html#note_94" title="94" class="noteref">94</a></sup>. Infatti non per tutti ma per Paolo e quanti sono simili a lui questa tribolazione del momento è detta leggera e fuggevole, perché essi hanno il perfetto amore di Dio in Cristo Gesù diffuso per opera dello Spirito Santo nei loro cuori <sup><a id="back_note_95" href="Note.html#note_95" title="95" class="noteref">95</a></sup>. E così l’amore per Rachele non permise al patriarca Giacobbe, impegnato nella fatica per sette continui anni <sup><a id="back_note_96" href="Note.html#note_96" title="96" class="noteref">96</a></sup>, di sentire il bruciore del calore diurno e del freddo notturno. Così ascolta proprio Paolo, che ardendo della forza di tale amore dice: <i>L’amore sopporta tutto, crede tutto, spera tutto, tollera tutto. L’amore non viene mai meno <sup><a id="back_note_97" href="Note.html#note_97" title="97" class="noteref">97</a></sup></i>. Pertanto non è nulla che non sopporti colui che ama in maniera perfetta. Invece noi non sopportiamo di più, certamente perché non abbiamo l’amore, che sopporta tutto. E se non sopportiamo pazientemente qualcosa, ciò avviene perché ci manca l’amore che sopporta tutto. E nella lotta che sosteniamo contro il diavolo spesso cadiamo, senza dubbio perché non è in noi quell’amore che non viene mai meno. Di tale amore parla il nostro testo: da tale amore è infiammata e arde l’anima beata per il Verbo di Dio e canta questo canto nuziale ispirata dallo Spirito Santo, per mezzo del quale la chiesa si accosta a Cristo, lo sposo celeste, desiderando unirsi con lui per mezzo della parola, per concepire da lui. Così essa si può salvare grazie a questa casta generazione di figli <sup><a id="back_note_98" href="Note.html#note_98" title="98" class="noteref">98</a></sup>, se essi persevereranno nella fede e nella santità con temperanza, in quanto concepiti dal seme del Verbo di Dio e generati dalla immacolata chiesa o anima, che non cerca alcunché di corporeo e di materiale ma arde solo di amore per il Verbo di Dio. Sul momento ci son venute queste considerazioni intorno all’amore, di cui si tratta in questo carme nuziale del <i>Cantico dei cantici</i>. Ma si tenga presente che sono tante le cose che si dovrebbero dire intorno a quest’amore, quante intorno a Dio stesso, perché egli è amore <sup><a id="back_note_99" href="Note.html#note_99" title="99" class="noteref">99</a></sup>. Come infatti <i>nessuno conosce il Padre se non il Figlio e colui cui il Figlio l’avrà voluto rivelare <sup><a id="back_note_100" href="Note.html#note_100" title="100" class="noteref">100</a></sup></i>, così nessuno conosce l’amore se non il Figlio. Similmente poi anche <i>il Figlio</i>, poiché anch’egli è amore, <i>nessuno lo conosce se non il Padre</i> <sup><a id="back_note_101" href="Note.html#note_101" title="101" class="noteref">101</a></sup>. E ancora riguardo al fatto che è chiamato amore, solo è anche lo Spirito Santo, che procede dal Padre <sup><a id="back_note_102" href="Note.html#note_102" title="102" class="noteref">102</a></sup> e perciò sa ciò che è in Dio, come lo spirito dell’uomo sa ciò ch’è nell’uomo <sup><a id="back_note_103" href="Note.html#note_103" title="103" class="noteref">103</a></sup>. Pertanto questo paracleto, spirito di verità che procede dal Padre, va in giro cercando <sup><a id="back_note_104" href="Note.html#note_104" title="104" class="noteref">104</a></sup> se possa trovare anime degne ed idonee cui rivelare la grandezza di questo amore che proviene da Dio <sup><a id="back_note_105" href="Note.html#note_105" title="105" class="noteref">105</a></sup>. Ora perciò invocando proprio il Padre, che è amore, per quell’amore che proviene da lui, veniamo a trattare anche gli altri argomenti.</p>

  <p class="normal">Per prima cosa esaminiamo che cosa significhi il fatto che, avendo la chiesa di Dio ricevuto tre libri scritti da Salomone, primo di essi c’è il libro dei <i>Proverbi</i>, secondo quello che si intitola <i>Ecclesiaste</i>, e al terzo posto c’è il <i>Cantico dei cantici</i>. Ecco che cosa possiamo dire su questo argomento. Le scienze generali, per mezzo delle quali si giunge alla conoscenza delle cose, sono tre, che i Greci hanno denominato etica, fisica, enoptica, e noi possiamo definire morale, naturale, contemplativa <sup><a id="back_note_106" href="Note.html#note_106" title="106" class="noteref">106</a></sup>. Alcuni poi, presso i Greci, hanno aggiunto come quarta la logica, che noi possiamo definire (scienza) ragionativa. Altri però ha sostenuto che questa non fa parte a sé ma è interamente connessa e compaginata con le tre che sopra abbiamo nominato. Infatti la logica (che noi chiamiamo ragionativa) è la scienza che abbraccia i significati, le proprietà, le improprietà delle parole e delle espressioni, i generi e le specie, e dà spiegazione delle figure che si applicano alle singole parole: conviene perciò che questa disciplina non sia separata dalle altre ma sia connessa e compaginata con loro. Diciamo morale la scienza per mezzo della quale viene disposto un onesto modo di vivere e vengono proposte norme che tendono alle virtù. Diciamo naturale la scienza che esamina la natura di ciascuna cosa, affinché nulla facciamo in vita contro natura, bensì ogni cosa sia applicata agli usi per i quali il Creatore l’ha fatta. Contemplativa diciamo la scienza grazie alla quale, superate le realtà visibili, contempliamo qualcosa delle realtà divine e celesti e le osserviamo solo con la mente, poiché esse eccedono l’aspetto corporeo. Tali scienze, secondo quanto io ritengo, alcuni sapienti fra i Greci le presero da Salomone <sup><a id="back_note_107" href="Note.html#note_107" title="107" class="noteref">107</a></sup>, che li aveva di gran lunga preceduti nel tempo e le aveva apprese per opera dello spirito di Dio; le fecero conoscere come scoperte da loro e compresele nei volumi delle loro dottrine le tramandarono ai posteri. Ma esse, come abbiamo detto, primo di ogni altro Salomone scoperse e insegnò grazie alla sapienza che ottenne da Dio, secondo quanto è scritto: <i>E Dio dette prudenza a Salomone e moltissima sapienza e larghezza di cuore come la sabbia che si trova presso il mare. E la sapienza aumentò in lui molto più che in tutti gli antichi figli degli uomini e molto di più che in tutti i sapienti d’Egitto <sup><a id="back_note_108" href="Note.html#note_108" title="108" class="noteref">108</a></sup></i>. Pertanto Salomone, volendo separare e distinguere fra loro queste tre che abbiamo definito scienze generali, cioè morale naturale contemplativa, le ha trattate in tre libri disposti in ordine logico. Prima nei <i>Proverbi</i> ha fatto conoscere la morale, componendo norme di vita con massime brevi e compendiose, come si addiceva. La seconda scienza, quella denominata naturale, la comprese nell’<i>Ecclesiaste</i> nel quale tratta a lungo di questioni naturali e, distinguendo le cose inutili e vane da quelle utili e necessarie, insegna ad abbandonare la vanità e a ricercare ciò ch’è utile e buono. Infine fece conoscere la scienza contemplativa in questo libro che abbiamo fra le mani, il <i>Cantico dei cantici</i>, nel quale istilla nell’anima l’amore delle realtà celesti e il desiderio delle realtà divine, sotto la figura della sposa e dello sposo, e insegna che per le vie dell’amore si deve arrivare all’unione con Dio.</p>

  <p class="normal">Mentre Salomone stabiliva questi fondamenti della vera filosofia e fissava l’ordine delle discipline e delle nonne, non ha trascurato né si è lasciato sfuggire neppure la logica. Lo dà a vedere subito all’inizio dei suoi <i>Proverbi</i>, innanzitutto proprio perché ha posto al suo libro il titolo di <i>Proverbi</i>; infatti questo nome significa che, mentre una cosa è detta apertamente, un’altra è indicata interiormente. Questo ci dice la norma costante del proverbio <sup><a id="back_note_109" href="Note.html#note_109" title="109" class="noteref">109</a></sup>, e Giovanni nel Vangelo presenta il Salvatore che dice così: <i>Vi ho detto queste cose in proverbi: verrà l’ora in cui non vi parlerò più in proverbi, ma chiaramente vi parlerò del Padre</i> <sup><a id="back_note_110" href="Note.html#note_110" title="110" class="noteref">110</a></sup>. Questo intanto, proprio a proposito del titolo. E subito dopo Salomone introduce distinzioni di parole <sup><a id="back_note_111" href="Note.html#note_111" title="111" class="noteref">111</a></sup>, e distingue la scienza dalla sapienza e la disciplina dalla scienza, pone come cosa diversa la comprensione dei vocaboli e afferma che la prudenza consiste nel saper comprendere l’astuzia delle parole <sup><a id="back_note_112" href="Note.html#note_112" title="112" class="noteref">112</a></sup>. Distingue anche la giustizia dalla dirittura di giudizio e propone a quelli che istruisce anche una astuzia necessaria, quella — credo — per mezzo della quale si può comprendere ed evitare l’inganno dei sofismi. Per questo dice che agli innocenti grazie alla sapienza viene data l’astuzia, senza dubbio perché a proposito delle parole di Dio non vengano ingannati da raggiro sofistico <sup><a id="back_note_113" href="Note.html#note_113" title="113" class="noteref">113</a></sup>. Proprio a questo proposito mi sembra che Salomone si sia ricordato della logica, per mezzo della quale si giudicano la scienza delle parole e i significati dei termini, e si distingue con certa norma la proprietà di ogni espressione. In tale disciplina conviene soprattutto che siano istruiti i fanciulli, e a questo egli esorta allorché dice: <i>Per dare al giovane intelligenza e riflessione</i> <sup><a id="back_note_114" href="Note.html#note_114" title="114" class="noteref">114</a></sup>. E poiché colui che è istruito in questa disciplina necessariamente sa guidare se stesso in maniera razionale grazie a ciò che ha appreso, e regola con misura la sua vita, per questo Salomone dice: <i>E l’uomo intelligente acquisterà l’arte di dirigere <sup><a id="back_note_115" href="Note.html#note_115" title="115" class="noteref">115</a></sup></i>. D’altra parte egli sa che nelle parole divine, dalle quali per opera dei profeti è stata data agli uomini la norma di vita, sono contenute diverse figure del discorso e vari modi di dire, fra i quali la figura chiamata parabola, l’altra detta espressione oscura, alcune denominate enigmi, altre chiamate detti di sapienti; perciò subito dopo scrive: <i>Comprenderai anche la parabola e l’espressione oscura e i detti dei sapienti e gli enigmi <sup><a id="back_note_116" href="Note.html#note_116" title="116" class="noteref">116</a></sup></i>. così per mezzo di queste singole espressioni Salomone espone la logica in maniera chiara e precisa, e come gli antichi con massime brevi e compendiose avverte significati importanti e perfetti.</p>

  <p class="normal">Tali nozioni, se è qualcuno che medita notte e giorno sulla legge del Signore <sup><a id="back_note_117" href="Note.html#note_117" title="117" class="noteref">117</a></sup> ed è come la bocca del giusto che si esercita nella sapienza <sup><a id="back_note_118" href="Note.html#note_118" title="118" class="noteref">118</a></sup>, questi le potrà esaminare e scoprire con più attenzione, a patto però che abbia ricercato e cercando abbia bussato alla porta della sapienza, chiedendo a Dio che questa gli venga aperta <sup><a id="back_note_119" href="Note.html#note_119" title="119" class="noteref">119</a></sup>: perciò merita di ricevere per opera dello Spirito Santo la parola di sapienza e di conoscenza, diventando partecipe di quella sapienza che diceva: <i>Estendevo infatti le mie parole e voi non prestavate ascolto <sup><a id="back_note_120" href="Note.html#note_120" title="120" class="noteref">120</a></sup></i>. A ragione afferma di estendere le parole nel cuore di colui cui Dio aveva concesso, come sopra abbiamo detto, larghezza di cuore <sup><a id="back_note_121" href="Note.html#note_121" title="121" class="noteref">121</a></sup>. Infatti si allarga il cuore di colui il quale è capace di spiegare, con più ampio ragionamento per mezzo di dimostrazioni tratte dai libri sacri, quei concetti che nei misteri sono espressi con concisione. Pertanto, proprio secondo questo insegnamento del sapientissimo Salomone è necessario che colui che desidera conoscere la sapienza cominci dall’istruzione di carattere morale e comprenda ciò ch’è stato scritto: <i>Hai desiderato la sapienza: custodisci i precetti e Dio te la darà <sup><a id="back_note_122" href="Note.html#note_122" title="122" class="noteref">122</a></sup></i>. Perciò questo maestro, che per primo insegna agli uomini la filosofia divina, come inizio della sua opera ha messo il libro dei <i>Proverbi</i>, nel quale, come abbiamo detto, è esposta la morale: in tal modo, allorché uno avrà progredito nella riflessione e nei costumi, passerà alla disciplina che tratta della conoscenza della natura e qui, distinguendo la natura e la causa delle cose, conoscerà che bisogna abbandonare la vanità delle vanità <sup><a id="back_note_123" href="Note.html#note_123" title="123" class="noteref">123</a></sup> e affrettarsi invece alle realtà eterne e perpetue. Perciò dopo i Proverbi si viene all’Ecclesiaste, il quale insegna che tutte le cose visibili e corporee sono caduche e fragili. Quando se ne accorgerà, colui che si applica alla sapienza le disprezzerà, non le terrà in alcun conto e, rinunziando per così dire a tutto questo mondo, tenderà alle realtà invisibili ed eterne, che sono insegnate nel <i>Cantico dei cantici</i> con concetti senza dubbio spirituali ma tenuti nascosti dietro immagini di linguaggio amoroso. Perciò, infatti, questo libro tiene l’ultimo posto, perché si venga a lui solo dopo che uno si sarà purificato nei costumi e avrà appreso a conoscere e a distinguere fra le realtà corruttibili e quelle incorruttibili, in maniera da non trarre alcun motivo di scandalo dalle immagini con cui è presentato e descritto l’amore della sposa per lo sposo celeste, cioè l’amore dell’anima perfetta per il Verbo di Dio. Infatti, premesse le nozioni per mezzo delle quali l’anima si purifica nelle azioni e nei costumi e giunge all’esatto giudizio delle realtà naturali, in maniera conveniente essa passa alle conoscenze dogmatiche e mistiche e con amore sincero e spirituale sale alla contemplazione della divinità.</p>

  <p class="normal">Ritengo che questo triplice aspetto della filosofia divina sia anche prefigurato in quei santi e beati uomini per le cui santissime norme di vita il Dio sommo volle essere chiamato <i>Dio di Abramo, Dio di Isacco, Dio di Giacobbe</i> <sup><a id="back_note_124" href="Note.html#note_124" title="124" class="noteref">124</a></sup>. Infatti Abramo rappresenta la filosofia morale in virtù dell’obbedienza: tanto grande fu la sua obbedienza e tanto grande l’osservanza dei precetti che, allorché udì: <i>Lascia la tua terra, la tua parentela e la casa di tuo padre </i><sup><a id="back_note_125" href="Note.html#note_125" title="125" class="noteref">125</a></sup>, non esitò e subito eseguì. Anzi, fece qualcosa di più grande ancora: udendo che deve immolare suo figlio, neppure ora esita ma obbedisce all’ordine <sup><a id="back_note_126" href="Note.html#note_126" title="126" class="noteref">126</a></sup>; e per dare esempio di obbedienza, che è parte della filosofia morale, non risparmia neppure il suo unico figlio <sup><a id="back_note_127" href="Note.html#note_127" title="127" class="noteref">127</a></sup>. Isacco rappresenta la filosofia naturale allorché scava i pozzi <sup><a id="back_note_128" href="Note.html#note_128" title="128" class="noteref">128</a></sup> e scruta le profondità delle cose. Giacobbe poi tiene il posto della filosofia contemplativa, come quello che fu detto Israele in virtù della contemplazione delle realtà divine, egli che vide l’accampamento del cielo e la casa di Dio, e osservò le vie degli angeli, scale distese dalla terra al cielo <sup><a id="back_note_129" href="Note.html#note_129" title="129" class="noteref">129</a></sup>. Perciò ben a ragione leggiamo che questi tre uomini beati hanno costruito altari a Dio, cioè gli hanno consacrato i progressi della loro filosofia, certo per insegnare che tali progressi debbono essere attribuiti non alle arti umane ma alla grazia divina. Essi abitano in tende, per dimostrare che colui il quale si dedica alla filosofia divina non deve possedere alcunché di proprio sulla terra, ma deve sempre progredire, non tanto da luogo a luogo quanto dalla conoscenza delle realtà inferiori alla conoscenza delle realtà perfette. Molti altri esempi potrai trovare nelle sacre Scritture che, secondo questo stesso criterio, indicano questo ordine che abbiamo detto esistere fra i libri di Salomone, ma per noi è troppo lungo continuare a trattare questo argomento dal momento che dobbiamo attendere ad altro.</p>

  <p class="normal">Pertanto, se qualcuno avrà realizzato il primo punto, che è indicato nei <i>Proverbi</i>, correggendo i costumi e osservando i precetti, e dopo, disprezzata anche la vanità del mondo e osservata la fragilità delle cose caduche, arriva al punto da rinunziare al mondo e a tutto ciò ch’è nel mondo, costui arriverà anche a contemplare e desiderare le realtà che non si vedono e che sono eterne <sup><a id="back_note_130" href="Note.html#note_130" title="130" class="noteref">130</a></sup>. Ma per arrivare ad esse abbiamo bisogno della misericordia divina: vedremo allora se riusciamo, contemplata la bellezza del Verbo di Dio, ad infiammarci per lui di amore apportatore di salvezza, si che anche egli si degni di amare tale anima, che avrà visto posseduta dal desiderio di sé.</p>

  <p class="normal">Dopo queste considerazioni, la connessione degli argomenti vuole che noi diciamo qualcosa anche intorno al titolo stesso di <i>Cantico dei cantici</i>. Infatti questa espressione è dello stesso tipo di quello che nella tenda dell’alleanza è chiamato <i>santo dei santi <sup><a id="back_note_131" href="Note.html#note_131" title="131" class="noteref">131</a></sup></i>, di quelle che nei <i>Numeri</i> sono dette <i>opere delle opere</i> <sup><a id="back_note_132" href="Note.html#note_132" title="132" class="noteref">132</a></sup> e di quelli che in Paolo sono detti <i>secoli dei secoli <sup><a id="back_note_133" href="Note.html#note_133" title="133" class="noteref">133</a></sup></i>. In che cosa differisca dai santi il santo dei santi abbiamo spiegato, nei limiti delle nostre capacità, nelle <i>Omelie</i> sull’<i>Esodo</i> e in che cosa differiscano le opere dalle opere delle opere nelle <i>Omelie</i> sui <i>Numeri</i>. E non abbiamo neppure trascurato l’espressione <i>secoli dei secoli</i> nei passi in cui l’abbiamo incontrata: per non ripetere le stesse cose, siano sufficienti quelle spiegazioni. Ora invece per prima cosa cerchiamo quali siano i cantici dei quali questo è detto essere il <i>Cantico</i>. Ritengo che cantici siano quelli che prima venivano cantati dai profeti e dagli angeli: infatti si dice che la legge è stata amministrata per mezzo di angeli nelle mani del mediatore <sup><a id="back_note_134" href="Note.html#note_134" title="134" class="noteref">134</a></sup>. Pertanto tutto ciò ch’è stato annunciato da costoro erano cantici cantati in precedenza dagli amici dello sposo <sup><a id="back_note_135" href="Note.html#note_135" title="135" class="noteref">135</a></sup>: invece questo è il solo cantico che doveva essere cantato, quale carme nuziale, proprio dallo sposo che ormai stava per ricevere la sposa; ed essa non vuole che le sia cantato dagli amici dello sposo, ma ormai desidera ascoltare proprio le parole dello sposo presente, dicendo: <i>Mi baci con i baci della sua bocca </i><sup><a id="back_note_136" href="Note.html#note_136" title="136" class="noteref">136</a></sup>. Per tal motivo ben a ragione esso è preposto a tutti i cantici. Infatti tutti gli altri cantici, che la legge e i profeti cantarono, sembrano essere stati cantati alla sposa ancora troppo giovane e che non era ancora entrata nella maturità: invece questo cantico è cantato a lei ormai adulta e valida, adatta ad accogliere la capacità generatrice dell’uomo e il perfetto mistero. In questo senso di lei si dice che una sola è la perfetta colomba <sup><a id="back_note_137" href="Note.html#note_137" title="137" class="noteref">137</a></sup>: così, quale perfetta sposa di perfetto marito accoglie parole di perfetta dottrina.</p>

  <p class="normal">Il primo cantico cantarono a Dio Mosè e i figli d’Israele <sup><a id="back_note_138" href="Note.html#note_138" title="138" class="noteref">138</a></sup>, quando videro gli Egiziani morti presso la sponda del mare e videro la mano forte e il braccio eccelso del Signore e credettero a Dio e al suo servo Mosè.</p>

  <p class="normal">Allora cantarono dicendo: <i>Cantiamo al Signore: infatti gloriosamente è stato glorificato</i> <sup><a id="back_note_139" href="Note.html#note_139" title="139" class="noteref">139</a></sup>. Ed io ritengo che nessuno possa arrivare al cantico mistico e perfetto e a tale perfezione della sposa quale è descritta nel nostro libro, se prima non sarà passato all’asciutto in mezzo al mare e se l’acqua non gli avrà formato un muro a destra e a sinistra <sup><a id="back_note_140" href="Note.html#note_140" title="140" class="noteref">140</a></sup>. Così egli sfuggirà dalle mani degli Egiziani si da vederli morti presso la sponda del mare, e osservando la mano forte che Dio distese contro gli Egiziani <sup><a id="back_note_141" href="Note.html#note_141" title="141" class="noteref">141</a></sup>, crederà al Signore e al servo suo Mosè. Per Mosè intendo la legge, i vangeli e tutte le sacre Scritture: infatti allora a ragione canterà e dirà: <i>Cantiamo al Signore: infatti gloriosamente è stato glorificato </i><sup><a id="back_note_142" href="Note.html#note_142" title="142" class="noteref">142</a></sup>. Tale canto ognuno canterà allorché sarà stato liberato dalla servitù degli Egiziani. E dopo, allorché sarà passato attraverso tutto ciò ch’è descritto nell’<i>Esodo</i> e nel <i>Levitico</i> e arriverà al punto da essere compreso nel censimento divino, allora canterà di nuovo il secondo cantico, allorché sarà uscito dalla valle di Zared (che significa discesa straniera) e sarà giunto al pozzo <sup><a id="back_note_143" href="Note.html#note_143" title="143" class="noteref">143</a></sup> riguardo al quale è scritto: <i>E disse il Signore a Mosè: raduna il popolo, e darò loro da bere acqua dal pozzo</i> <sup><a id="back_note_144" href="Note.html#note_144" title="144" class="noteref">144</a></sup>. Allora lì canterà e dirà: <i>Consacrate a lui il pozzo: lo hanno scavato i principi, lo hanno perforato i re delle genti nel loro regno, quando dominano su di loro </i><sup><a id="back_note_145" href="Note.html#note_145" title="145" class="noteref">145</a></sup>. Ma di questo argomento abbiamo parlato esaurientemente nel commento al libro dei <i>Numeri</i>, secondo quanto Dio ci ha concesso. Bisogna perciò venire al pozzo che è stato scavato dai principi e perforato dai re: a questa opera non attende alcun plebeo, ma tutti principi, tutti re, cioè anime principesche e regali, che cercano la profondità del pozzo contenente acqua viva. Dopo questo cantico si arriva al cantico del <i>Deuteronomio</i>, riguardo al quale dice il Signore: <i>E ora scrivete per voi le parole di questo cantico e insegnatelo ai figli d’Israele e mettetelo sulle loro bocche, affinché questo cantico mi sia di testimonianza contro i figli d’Israele</i> <sup><a id="back_note_146" href="Note.html#note_146" title="146" class="noteref">146</a></sup>. E osserva quanto sia importante questo cantico, ad ascoltare il quale non basta la terra ma è convocato anche il cielo. Infatti è detto: <i>Stai attento, cielo, e parlerò, e ascolti la terra le parole della mia bocca</i> <sup><a id="back_note_147" href="Note.html#note_147" title="147" class="noteref">147</a></sup>. E osserva quanto grandi e significative sono le cose che vengono dette: <i>Sia attesa la mia parola come la pioggia e discenda come la rugiada sull’erba e come la neve sul fieno, perché ho invocato il nome del Signore,</i> ecc. <sup><a id="back_note_148" href="Note.html#note_148" title="148" class="noteref">148</a></sup>. Il quarto cantico sta nel libro dei <i>Giudici</i>, riguardo al quale è scritto: <i>E cantarono Debora e Baraq, figlio di Abinoam, in quel giorno dicendo: Nel dare inizio, principi in Israele, nel prendere consiglio, popoli, benedite il Signore. Udite, re, prestate ascolto, principi,</i> ecc. <sup><a id="back_note_149" href="Note.html#note_149" title="149" class="noteref">149</a></sup>. Chi canta questo cantico deve essere ape, la cui opera è tale che di essa si servono insieme re e persone modeste per la buona salute. Infatti significa ape Debora, che canta questo cantico, e Baraq con lei: Baraq significa bagliore di luce. E questo cantico viene cantato dopo la vittoria, perché nessuno può cantare ciò che è perfetto, se prima non avrà vinto i nemici. Infatti così si dice proprio nel cantico: <i>Svegliati, svegliati, Debora: risveglia le migliaia del popolo. Svegliati, svegliati, canta un cantico. Svegliati, Baraq</i> <sup><a id="back_note_150" href="Note.html#note_150" title="150" class="noteref">150</a></sup>. Ma di questo argomento troverai più approfondita trattazione nelle brevi <i>Omelie</i> che abbiamo pubblicato sul libro dei <i>Giudici</i>. Dopo questi il quinto cantico sta nel secondo libro dei <i>Re</i>, quando Davide rivolse al Signore le parole di questo cantico nel giorno in cui il Signore lo liberò dalla mano di tutti i suoi nemici e dalla mano di Saul, e disse: <i>Il Signore è la mia roccia e la mia difesa, il mio liberatore: il mio Dio sarà il mio custode</i> <sup><a id="back_note_151" href="Note.html#note_151" title="151" class="noteref">151</a></sup>. Perciò se anche tu potrai comprendere chi sono i nemici che Davide vince e abbatte nel primo e nel secondo libro dei <i>Re</i>, e in che modo egli diventò degno di meritare l’aiuto del Signore e di essere liberato da tali nemici, allora anche tu potrai cantare questo quinto cantico. Il sesto cantico sta nel primo libro dei <i>Paralipomeni</i>, allorché Davide all’inizio dispose Asaph e i suoi fratelli per lodare il Signore, e tale è l’inizio di questo cantico: <i>Lodate il Signore e glorificatelo, e invocatelo nel suo nome. Fate conoscere fra i popoli le sue volontà. Cantate a lui e rivolgetegli un inno. Narrate tutte le meraviglie che fece il Signore,</i> ecc. <sup><a id="back_note_152" href="Note.html#note_152" title="152" class="noteref">152</a></sup>. Tuttavia occorre sapere che il cantico che sta nel secondo libro dei <i>Re</i> è molto simile al <i>XVII salmo</i> <sup><a id="back_note_153" href="Note.html#note_153" title="153" class="noteref">153</a></sup>, e invece il cantico che sta nel primo libro dei <i>Paralipomeni</i> nella parte iniziale fino al punto ove è detto: <i>Non fate male ai miei profeti</i> <sup><a id="back_note_154" href="Note.html#note_154" title="154" class="noteref">154</a></sup> è simile al <i>CIV salmo</i> <sup><a id="back_note_155" href="Note.html#note_155" title="155" class="noteref">155</a></sup>. Invece la parte successiva ha somiglianza con la parte iniziale del <i>XCV salmo</i>, dove è detto: <i>Cantate al Signore, tutte le terre</i> fino al punto dove è detto: <i>perché viene a giudicare la terra </i><sup><a id="back_note_156" href="Note.html#note_156" title="156" class="noteref">156</a></sup>. Se con questi si dovrà concludere il numero dei cantici, questo libro del <i>Cantico dei cantici</i> dovrà esser collocato al settimo posto. Se poi qualcuno penserà che bisogna annoverare con gli altri anche il cantico di Isaia <sup><a id="back_note_157" href="Note.html#note_157" title="157" class="noteref">157</a></sup> benché non sembri logico che si ritenga precedere il cantico di Isaia che invece questi scrisse molto dopo —, tuttavia, se qualcuno riterrà che le parole dei profeti vanno valutate non in base ai tempi bensì al loro significato, aggiungerà anche questo cantico e dirà che questo, che ha cantato Salomone, è il cantico non soltanto dei cantici che sono stati cantati prima ma anche di quelli che sarebbero stati cantati dopo.Se poi si vorrà attingere anche al libro dei <i>Salmi</i>, là dove è scritto Cantico, o Cantico del salmo, allora si riunirà un gran numero di canti precedenti. Infatti si uniranno agli altri anche tutti e quindici insieme i Cantici delle ascensioni <sup><a id="back_note_158" href="Note.html#note_158" title="158" class="noteref">158</a></sup>; e chi ricercherà il significato dei singoli canti, riunirà insieme i progressi dell’anima che da questi trae profitto e con interpretazione spirituale connetterà organicamente gli argomenti, questi potrà far vedere con quali magnifici passi inceda la sposa attraverso tutta questa vicenda per arrivare fino al talamo dello sposo, salendo nel <i>luogo della tenda meravigliosa fino alla casa di Dio, con grida di esultazione e di glorificazione, clamore di chi celebra una festa</i> <sup><a id="back_note_159" href="Note.html#note_159" title="159" class="noteref">159</a></sup>: giunge, come abbiamo detto, fino al talamo dello sposo per ascoltare e dire tutto ciò ch’è contenuto nel <i>Cantico dei cantici</i>.</p>

  <p class="normal">Prima di venire al nostro testo, possiamo ancora esaminare questa questione: perché Salomone, che in questi tre libri si è fatto ministro della volontà dello Spirito Santo, nei <i>Proverbi</i> è detto: <i>Salomone, figlio di Davide, che regnò in Israele</i> <sup><a id="back_note_160" href="Note.html#note_160" title="160" class="noteref">160</a></sup>; invece nel secondo libro non è scritto «Salomone», bensì: <i>Parole dell’Ecclesiaste, figlio di Davide, re d’Israele in Gerusalemme</i> <sup><a id="back_note_161" href="Note.html#note_161" title="161" class="noteref">161</a></sup>: si definisce figlio di Davide, come nel primo libro, e re d’Israele, ma lì è scritto <i>proverbi</i> e qui <i>parole</i> e ha denominato se stesso qui Ecclesiaste mentre lì Salomone. E mentre lì ha nominato solo il popolo sul quale aveva regnato, qui nomina il popolo e indica il luogo del regno: Gerusalemme. Invece nel <i>Cantico dei cantici</i> non scrive né il nome del popolo né il luogo in cui regna, e neppure che è re né che è figlio di Davide, ma soltanto: <i>Cantico dei cantici, che è di Salomone</i> <sup><a id="back_note_162" href="Note.html#note_162" title="162" class="noteref">162</a></sup>. E benché mi sembri difficile poter esaminare e spiegare le differenze di tali espressioni o, comunque esaminatele, renderle palesi e affidarle allo scritto, tuttavia per quanto può comprendere la mia intelligenza e l’attenzione dei lettori, in breve cercherò di darne spiegazione. Non credo si possa dubitare che in molti punti Salomone rappresenta la figura di Cristo, sia in quanto è chiamato pacifico <sup><a id="back_note_163" href="Note.html#note_163" title="163" class="noteref">163</a></sup> sia in quanto <i>la regina del dell’Austro venne dai confini della terra per ascoltare la sapienza di Salomone</i> <sup><a id="back_note_164" href="Note.html#note_164" title="164" class="noteref">164</a></sup>. Pertanto Cristo regna in Israele in quanto è detto figlio di Davide e in quanto regna sopra quei re per i quali egli stesso è detto re dei re <sup><a id="back_note_165" href="Note.html#note_165" title="165" class="noteref">165</a></sup>. D’altra parte egli è il vero Ecclesiaste, <i>che essendo in forma di Dio, ha annientato se stesso assumendo forma di servo</i> <sup><a id="back_note_166" href="Note.html#note_166" title="166" class="noteref">166</a></sup>, per riunire la chiesa: infatti egli è detto Ecclesiaste dal fatto che riunisce la chiesa.</p>

  <p class="normal">Ma allora chi è così Salomone, cioè pacifico, come il Signore nostro Gesù Cristo che per noi è stato fatto da Dio sapienza giustizia e pace <sup><a id="back_note_167" href="Note.html#note_167" title="167" class="noteref">167</a></sup>? Per tal motivo, nel primo libro, i Proverbi, quando ci istruisce nelle discipline morali, egli è detto essere re in Israele, ma non ancora in Gerusalemme: infatti, benché noi siamo detti Israele <sup><a id="back_note_168" href="Note.html#note_168" title="168" class="noteref">168</a></sup> grazie alla fede, non siamo ancora progrediti al punto da arrivare alla Gerusalemme celeste <sup><a id="back_note_169" href="Note.html#note_169" title="169" class="noteref">169</a></sup>. Allorché poi avremo progredito e saremo arrivati al punto di unirci alla chiesa dei primogeniti <sup><a id="back_note_170" href="Note.html#note_170" title="170" class="noteref">170</a></sup>, ch’è in cielo, e di conoscere — dopo aver esaminato con cura le cause prime e naturali — che la Gerusalemme celeste è la nostra madre celeste <sup><a id="back_note_171" href="Note.html#note_171" title="171" class="noteref">171</a></sup>, allora per noi Cristo diventa anche Ecclesiaste e di lui si dice che regna non solo in Israele ma anche in Gerusalemme.</p>

  <p class="normal">Allorché poi arriverà alla perfezione di tutto e si unirà a lui la sposa perfetta, cioè ogni creatura razionale <sup><a id="back_note_172" href="Note.html#note_172" title="172" class="noteref">172</a></sup>, perché egli <i>ha pacificato per mezzo del suo sangue non soltanto ciò ch’è in terra ma anche ciò ch’è nei cieli</i> <sup><a id="back_note_173" href="Note.html#note_173" title="173" class="noteref">173</a></sup>, allora sarà chiamato soltanto Salomone, <i>allorché avrà consegnato il regno a Dio e Padre e avrà spogliato ogni principato e potestà. Bisogna infatti che egli regni finché ponga i suoi nemici sotto i suoi piedi e distrugga l’ultimo nemico, la morte</i> <sup><a id="back_note_174" href="Note.html#note_174" title="174" class="noteref">174</a></sup>. Così, pacificate tutte le creature e sottomessele al Padre, allorché ormai Dio sarà tutto in tutti <sup><a id="back_note_175" href="Note.html#note_175" title="175" class="noteref">175</a></sup>, egli sarà detto soltanto Salomone, cioè soltanto pacifico. Pertanto convenientemente in questo libro ch’è stato scritto intorno all’amore dello sposo e della sposa, anche per tal motivo non c’è né figlio di Davide né re né altro che possa riguardare un concetto corporeo, perché ben a ragione la sposa ormai perfetta possa dire di lui: <i>Benché una volta abbiamo conosciuto Cristo secondo la carne, ormai non lo conosciamo più</i> <sup><a id="back_note_176" href="Note.html#note_176" title="176" class="noteref">176</a></sup>: infatti così nessuno potrà credere che essa ami alcunché di corporeo e carnale contaminando l’amore per lui. Perciò il <i>Cantico dei cantici</i> è soltanto di Salomone, e non del figlio di Davide né del re d’Israele, né in tale denominazione si mescola alcun concetto di significazione carnale. D’altra parte tu non ti devi meravigliare per il fatto che, pur essendo uno solo e lo stesso il Signore e Salvatore nostro, noi lo diciamo prima inferiore nei Proverbi, poi in progresso nell’Ecclesiaste e infine più perfetto nel <i>Cantico dei cantici</i>: infatti trovi esposto questo concetto anche nei Vangeli, dove egli è detto progredire per noi e in noi; infatti è scritto: <i>Gesù progrediva in età e sapienza presso Dio e presso gli uomini</i> <sup><a id="back_note_177" href="Note.html#note_177" title="177" class="noteref">177</a></sup>. Per tutti questi motivi ritengo che non ci sia scritto né figlio di Davide né re d’Israele e anche per il fatto che nel <i>Cantico dei cantici</i> la sposa ha progredito ormai al punto da essere qualcosa di più grande del regno di Gerusalemme. Infatti l’apostolo dice che è la Gerusalemme celeste <sup><a id="back_note_178" href="Note.html#note_178" title="178" class="noteref">178</a></sup> e che ad essa hanno accesso i credenti: ma lo stesso Paolo, allorché definisce pontefice massimo <sup><a id="back_note_179" href="Note.html#note_179" title="179" class="noteref">179</a></sup> questo sposo al quale ora si affretta la sposa, parla di lui come di uno che non è nei cieli bensì è penetrato ed è passato attraverso tutti i cieli, e anche lì questa sua perfetta sposa lo seguirà, anzi lì salirà stando unita e congiunta con lui: infatti con lui è diventata un solo spirito <sup><a id="back_note_180" href="Note.html#note_180" title="180" class="noteref">180</a></sup>. Perciò mi sembra che, mentre egli aveva detto a Pietro, che in un primo momento non lo poteva seguire: <i>Dove vado io, voi non potete venire, gli dice ancora: Tu mi seguirai dopo </i><sup><a id="back_note_181" href="Note.html#note_181" title="181" class="noteref">181</a></sup>.</p>

  <p class="normal">Che ci sia qualcosa di maggiore anche d’Israele <sup><a id="back_note_182" href="Note.html#note_182" title="182" class="noteref">182</a></sup>, lo deduciamo dal fatto che nel libro dei Numeri tutto Israele è numerato e censito in dodici tribù e secondo un certo numero; invece la tribù di Levi, in quanto superiore alle altre, è tenuta al di sopra di questo numero e non è computata nel numero d’Israele. Infatti è detto così: <i>Questo è il censimento nel quale sono stati censiti i figli d’Israele secondo le loro famiglie: tutto il loro numero, nella sua potenza, fu di 603.550. Ma i Leviti non furono censiti insieme con quelli, come aveva comandato il Signore a Mosè </i><sup><a id="back_note_183" href="Note.html#note_183" title="183" class="noteref">183</a></sup>. Vedi come i Leviti, in quanto superiori ai figli d’Israele, sono messi a parte e non sono associati al numero di quelli. Ma a loro volta superiori ai Leviti sono descritti i sacerdoti; così infatti dice lo stesso libro della Scrittura: <i>E il Signore parlò a Mosè dicendo: Prendi tutti i Leviti e collocali al cospetto del sacerdote Aronne, e gli prestino servizio</i> <sup><a id="back_note_184" href="Note.html#note_184" title="184" class="noteref">184</a></sup>. Vedi come anche in questo punto la Scrittura definisca i sacerdoti superiori ai Leviti e a loro volta i Leviti superiori ai figli d’Israele? Ho esaminato con un po’ di cura questo argomento volendo anche di qui far vedere il motivo per cui pure nei titoli dei suoi libri Salomone abbia fatto uso di necessarie distinzioni e, dando i titoli, abbia scritto una cosa nei <i>Proverbi</i>, un’altra nell’<i>Ecclesiaste</i>, un’altra ancora nel <i>Cantico dei cantici</i>. E ancora a proposito del fatto che nel <i>Cantico dei cantici</i>, in cui si rivela la perfezione, non è scritto né figlio di Davide né re, si può dire anche questo: allorché il servo diventerà come il padrone e il discepolo come il maestro <sup><a id="back_note_185" href="Note.html#note_185" title="185" class="noteref">185</a></sup>, allora il servo non sarà più servo, perché diventato come il padrone, e il discepolo non sarà più discepolo perché è diventato come il maestro: una volta era stato discepolo, ora invece è come il maestro; e una volta era stato servo, ora invece è come il padrone. Analoga osservazione potremo fare anche a proposito del re e di coloro sui quali egli regna, allorché ormai il regno sarà consegnato a Dio Padre <sup><a id="back_note_186" href="Note.html#note_186" title="186" class="noteref">186</a></sup>.</p>

  <p class="normal">Non ci sfugga neppure che alcuni come titolo di questo libro scrivono <i>Cantici dei cantici</i>, il che non è scritto esattamente: infatti non al plurale ma al singolare qui è scritto <i>Cantico dei cantici</i>.</p>

  <p class="normal">Questo abbiamo detto come di prefazione sul titolo stesso del libro. Ormai è tempo d’iniziare, con l’aiuto del Signore, la nostra opera: eppure non dobbiamo tralasciare neppure il fatto che ad alcuni è sembrato opportuno indagare ancora sul titolo del libro, che è così: <i>Cantico dei cantici, che è di Salomone</i> <sup><a id="back_note_187" href="Note.html#note_187" title="187" class="noteref">187</a></sup>. Essi infatti intendono che l’autore abbia voluto dire che questo è il <i>Cantico dei cantici</i> di Salomone nel senso che abbia indicato che questo è uno solo dei suoi molti cantici. Ma come potremo accettare questa interpretazione, dal momento che la chiesa di Dio non ha ricevuto alcun altro cantico di Salomone da leggere; né presso gli Ebrei, dai quali sono passate a noi le parole di Dio, c’è altro nel canone all’infuori di questi tre libri di Salomone che possediamo anche noi? Tuttavia coloro che così sostengono confermano la loro opinione col fatto che nel terzo libro dei Re è scritto che molti sono stati i cantici di Salomone: perciò essi sostengono che questo è uno dei molti. Infatti in quel luogo è scritto così: <i>Dette il Signore a Salomone prudenza e sapienza molto grande e ampiezza di cuore come la sabbia ch’è presso la sponda del mare. E Salomone diventò sapiente molto al di sopra della sapienza di tutti gli antichi e molto di più di tutti i sapienti d’Egitto, e più dell’Ezrahita Etan, più di Heman Kalkol e Darda. Salomone pronunciò 3000 sentenze e i suoi cantici erano 5000</i> <sup><a id="back_note_188" href="Note.html#note_188" title="188" class="noteref">188</a></sup>. Essi sostengono che uno di questi 5000 cantici è quello che abbiamo ora nelle mani: ma tali cantici non sono in uso, e neppure è giunta alla chiesa di Dio notizia su quando e dove essi sono stati cantati. Sarebbe faticoso e non pertinente all’opera che abbiamo intrapreso se volessimo ora ricercare di quanti libri si faccia menzione nelle sacre Scritture, dei quali neppure un sol passo ci è stato tramandato. E vediamo che neppure presso i Giudei sono in uso passi di questo genere, sia perché lo Spirito Santo ha voluto che fossero tolti di mezzo in quanto contenenti concetti superiori all’umana intelligenza, sia perché gli antichi non vollero far posto né ammettere con autorità di libri ispirati gli scritti chiamati apocrifi <sup><a id="back_note_189" href="Note.html#note_189" title="189" class="noteref">189</a></sup> in essi infatti si trovano molte cose errate e contrarie alla vera fede. È al di sopra delle nostre forze dare un giudizio su questo argomento. Tuttavia è evidente che gli apostoli e gli evangelisti hanno addotto e inserito nel Nuovo Testamento molti passi che non leggiamo affatto negli scritti che consideriamo canonici e che invece si trovano negli apocrifi e manifestamente si rivelano dedotti di qui. Ma neppure così bisogna far luogo agli apocrifi: non si debbono infatti spostare i limiti eterni che hanno stabilito i nostri padri <sup><a id="back_note_190" href="Note.html#note_190" title="190" class="noteref">190</a></sup>. Può infatti essere accaduto che gli apostoli e gli evangelisti, pieni di Spirito Santo, abbiamo saputo ciò che si doveva prendere da quelle Scritture e ciò che invece si doveva rifiutare. Per noi invece, che non possediamo tanta abbondanza di spirito, non sarebbe senza pericolo presumere qualcosa del genere. Pertanto sul testo in questione manteniamo la versione che abbiamo sopra riportato, soprattutto perché in essa è chiara la distinzione, dove è detto: <i>Cantico dei cantici</i>, che è di Salomone <sup><a id="back_note_191" href="Note.html#note_191" title="191" class="noteref">191</a></sup>. Se infatti l’autore avesse voluto che si intendesse che questo è il <i>Cantico dei cantici</i> di Salomone, certamente avrebbe detto: <i>Cantico dei cantici</i> che sono di Salomone, ovvero: Cantico fra i cantici di Salomone. Poiché invece è detto: che appartiene a Salomone, ciò dimostra che questo cantico, che abbiamo nelle mani e che egli doveva cantare, questo era di Salomone e per questo porta il titolo che egli ha posto.</p>

  <p class="normal">Vediamo ora anche ciò che segue.</p>

  <p class="sigue"><a href="Libro1.html">segue</a></p>

  <div class="fixedButton">
    <a href="#start"><img src="../Images/Flecha.png" width="50"/></a>
  </div>
</body>
</html>